Ο Μανούσος Παραγιουδάκης (24 Δεκεμβρίου 1938) είναι στρατηγός εν αποστρατεία του ελληνικού Στρατού Ξηράς που επί σειρά ετών κατείχε υψηλές θέσεις στις Ένοπλες Δυνάμεις, με αποκορύφωμα τη θητεία του ως αρχηγός ΓΕΣ (1996 - 1999) και αρχηγός ΓΕΕΘΑ (1999 - 2002).
Μαζί με τον πτέραρχο Νίκο Κουρή, θεωρείται ως ο αρχηγός ΓΕΕΘΑ με τη μεγαλύτερη επιρροή στα μεταπολιτευτικά χρόνια και πολλές σημαντικές αποφάσεις φέρουν την υπογραφή του. Ήταν από τους αρχιτέκτονες του Δόγματος Ενιαίου Αμυντικού Χώρου Ελλάδας - Κύπρου, της ουσιαστικής αναβάθμισης του ΓΕΕΘΑ σε πραγματικό διακλαδικό κέντρο διοίκησης και ελέγχου, και της αυξημένης δραστηριότητας των ελληνικών Ενόπλων Δυνάμεων σε διεθνείς ειρηνευτικές αποστολές σε περιοχές ελληνικού ενδιαφέροντος όπως τα Βαλκάνια.


Καριέρα
Γεννήθηκε στις 24 Δεκεμβρίου 1938 στο Χρωμοναστήρι Ρεθύμνου Κρήτης, ενώ έλκει την καταγωγή του,  από το Μελισσουργάκι Μυλοποτάμου, χωριό του πατέρα του,  και αποφοίτησε από τη Στρατιωτική Σχολή Ευελπίδων το 1960 ως ανθυπολοχαγός του Πυροβολικού. Συμπλήρωσε τις σπουδές του σε διάφορα στρατιωτικά σχολεία εσωτερικού και εξωτερικού, στην Ανωτάτη Σχολή Πολέμου και τη Σχολή Εθνικής Άμυνας. Είναι επίσης πτυχιούχος Νομικής και Πολιτικών Επιστημών του Αριστοτελείου Πανεπιστημίου Θεσσαλονίκης (ΑΠΘ).
Τη δεκαετία του 1980 υπηρέτησε, μεταξύ άλλων, στις μυστικές υπηρεσίες (ΚΥΠ - ΕΥΠ) και στο Στρατηγείο του ΝΑΤΟ στη Νάπολη της Ιταλίας (AFSOUTH), επίσης ήταν διοικητής της ΧV Μεραρχίας Πεζικού στην Καστοριά από το 1991 έως το 1993, ενώ από το 1993 ως το 1996 ήταν διοικητής του Δ΄ Σώματος Στρατού, ζώνη ιδιαίτερα αυξημένης ευθύνης η οποία περιλαμβάνει όλη την Θράκη.
Είναι έγγαμος και έχει δύο κόρες και ένα γιο.


Παραπομπές