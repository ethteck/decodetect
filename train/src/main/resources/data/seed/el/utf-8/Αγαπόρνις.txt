Ο αγαπόρνις είναι γένος παπαγάλου (Agapornis) μικρού μεγέθους από την Αφρική. Έχει πολύ στοργική συμπεριφορά, από την οποία προέρχεται και το όνομα. Έχει παρατηρηθεί ότι το πουλί αυτό αναπτύσσει με το ταίρι του ιδιαίτερα στενούς δεσμούς, οι οποίοι συχνά κρατάνε για μια ζωή και είναι τόσο ισχυροί, ώστε εάν πεθάνει το ένα, σύντομα ακολουθεί και το άλλο. Για το λόγο αυτό οι αγαπόρνιθες αποκαλούνται και «αχώριστοι σύντροφοι». Πολλοί θεωρούν ότι οι αγαπόρνιθες σε αιχμαλωσία πρέπει να ζουν πάντα μαζί, και να μην αγοράζονται μεμονωμένα. Άλλοι θεωρούν ότι ένας αγαπόρνις μπορεί να ζει κοντά στους ανθρώπους χωρίς ταίρι, φτάνει να του δείχνουν ιδιαίτερη αγάπη και στοργή. Η διάρκεια ζωής τους είναι 10-15 χρόνια.


Εμφάνιση
Οι αγαπόρνιθες έχουν μήκος 13-17 εκατοστά, και ζυγίζουν 40-60 γραμμάρια. Η ουρά τους είναι μάλλον κοντή σε σχέση με το σώμα τους – συγκριτικά με άλλους παπαγάλους – ενώ το ράμφος τους μάλλον μεγάλο.


Είδη αγαπορνίθων

Υπάρχουν 9 διαφορετικά είδη αγαπορνίθων:

Το πιο κοινό είδος ο κοκκινοκέφαλος Agapornis roseicollis - Αγαπόρνις ο ροδινόλαιμος.
Ο σταχτοκέφαλος Agapornis nigrigeni - Αγαπόρνις ο  μελανομάγουλος
Ο γκριζοκέφαλος αγαπόρνιθα της Μαδαγασκάρης Agapornis canus - Αγαπόρνις ο πολιός
Ο αγαπόρνις της Αβησσυνίας Agapornis taranta - Αγαπόρνις ο τάραντος
Ο πορτοκαλοκέφαλος Agapornis pullarius - Αγαπόρνις ο πουλλάριος
Ο πρασινοκέφαλος Agapornis swinderniana - Αγαπόρνις ο σβιντερνιανός
Ο μαυροκέφαλος ή μασκοφόρος Agapornis personata - Αγαπόρνις ο μασκοφόρος
Agapornis fischeri - Αγαπόρνις του Φίσερ
Agapornis lilianae - Αγαπόρνις της Λιλιάνας


Οι αγαπόρνιθες ως κατοικίδια
Οι αγαπόρνιθες είναι ζωηρά πουλιά, που κελαηδούν δυνατά πολλές ώρες την ημέρα, κατά συνέπεια δεν είναι τα πιο κατάλληλα για όσους χρειάζονται ησυχία. Κατά κανόνα δεν μιλούν, αν και λέγεται ότι μπορούν να μιμηθούν την ανθρώπινη ομιλία αν εκπαιδευτούν από μικρά. Χρειάζονται ευρύχωρο κλουβί γιατί είναι πολύ κινητικά, και παιχνίδια για να παίζουν. Σε αντίθετη περίπτωση μπορεί να μαδήσουν τα πούπουλά τους και να παρουσιάσουν προβλήματα συμπεριφοράς. Τους αρέσει να λούζονται στο νερό, οπότε μια ειδική μικρή μπανιέρα είναι απαραίτητο στοιχείο στο κλουβί τους. Επίσης χρειάζονται να μασούν, γι' αυτό πρέπει να έχουν τα ανάλογα αξεσουάρ, αλλά και να παρακολουθούνται όταν βγαίνουν από το κλουβί, για να μην προκαλέσουν κάποια σχετική ζημιά (π.χ. μάσημα ηλεκτρικών καλωδίων).


Διατροφή
Τρέφονται με ηλιόσπορους, λαχανικά, όσπρια και φρούτα.