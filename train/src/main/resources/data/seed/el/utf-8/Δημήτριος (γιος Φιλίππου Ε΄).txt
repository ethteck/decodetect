Ο Δημήτριος  (206 – 181 π.Χ.) ήταν πρίγκιπας της Δυναστείας των Αντιγονιδών, ο οποίος βασίλεψε στη Μακεδονία κατά την ελληνιστική περίοδο μέχρι και την κατάκτηση της χώρας από τους Ρωμαίους. Ήταν γιος του βασιλιά Φιλίππου Ε΄ και αδελφός του τελευταίου βασιλιά της χώρας, του Περσέα. Το όνομα της μητέρας του δεν μας είναι γνωστό.


Βιογραφικά στοιχεία
Γεννημένος το 206 π.Χ., ο Δημήτριος υποστήριξε αργότερα πως ήταν ο νόμιμος διάδοχος του πατέρα του, γιατί ο μεγαλύτερος αδελφός του Περσέας δεν ήταν τέκνο νόμιμου γάμου. Αλήθεια ή ψέματα, στο μυαλό του πατέρα τους, Φιλίππου, δεν υπήρχε άλλος υποψήφιος διάδοχος πέρα από τον Περσέα, τον οποίο και υποστήριξε στο θέμα αυτό. 
Το θέμα που οδήγησε σε πλήρη ρήξη των τριών ανδρών ήταν η στάση που το κράτος έπρεπε να κρατήσει απέναντι στη σταθερά ανερχόμενη πολιτική και στρατιωτική δύναμη της εποχής, τους Ρωμαίους. Τόσο ο Φίλιππος, όσο και ο Περσέας έτρεφαν βαθιά αντιρωμαϊκά αισθήματα και ενεπλάκησαν επανειλημμένα σε πολέμους με τη Ρώμη, μια σειρά μαχών που έμειναν στην ιστορία ως Μακεδονικοί Πόλεμοι. 
Μετά τη συντριπτική ήττα του Φιλίππου Ε΄ στη Μάχη στις Κυνός Κεφαλαί το 197 π.Χ., ο Φίλιππος αναγκάστηκε να στείλει το γιο του, Δημήτριο, ως όμηρο στη Ρώμη. Η κατάσταση αυτή της ομηρείας έληξε το 191 π.Χ., όμως από την εμπειρία του ο Δημήτριος απέκτησε γνώσεις και σχέσεις με τους Ρωμαίους. Για τον λόγο αυτό εστάλη αργότερα στη Ρώμη, το 184/183 π.Χ. για διπλωματικούς λόγους, καθώς σύννεφα σκίαζαν για άλλη μια φορά τις σχέσεις των δύο κρατών. Εκεί ο Δημήτριος σύναψε νέες φιλίες, και συγκεκριμένα με τον Τίτο Κουίντο Φλαμίνιο, γεγονός που κίνησε υποψίες στη μακεδονική αυλή. Είναι σαφές πως συνέφερε τους Ρωμαίους να υποδαυλίζουν τις κακές σχέσεις στην οικογένεια των Αντιγονιδών για δικό τους πολιτικό όφελος.
Αυτή ήταν ιδανική ευκαιρία για τον Περσέα, ο οποίος βρισκόταν μονίμως σε διαμάχη με τον αδελφό του για το θέμα της διαδοχής, να διαβάλλει το Δημήτριο στα μάτια του πατέρα τους. Το 182 π.Χ. κατηγόρησε τον αδελφό του για προδοσία και συνωμοσία κατά του θρόνου. Τον επόμενο χρόνο βρέθηκε στα χέρια του Φιλίππου μια επιστολή – πλαστή ή αληθινή – που αποδείκνυε ότι ο Δημήτριος συνωμοτούσε με τους Ρωμαίους, ώστε το μακεδονικό στέμμα να περάσει στον ίδιο. Ο βασιλιάς, θεωρώντας ότι ο Δημήτριος πρόδιδε την πατρίδα του, έδωσε εντολή να τον θανατώσουν, ιδιαίτερα πικραμένος για την τροπή των πραγμάτων.


Χρονολόγιο


Πηγές
Εφημερίδα «ΤΟ ΒΗΜΑ», ειδικό ένθετο «Οι μάχες του ελληνισμού 10», Κυνός Κεφαλές 197 π.Χ. - Πύδνα 168 π.Χ. [1]
Δημήτριος [2]
Το άρθρο Περσέας της Μακεδονίας


Δείτε επίσης
Δυναστεία των Αντιγονιδών
Μακεδονικό βασίλειο
Ελληνιστική περίοδος