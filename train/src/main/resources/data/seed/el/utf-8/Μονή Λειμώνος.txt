Η Ιερά Σταυροπηγιακή (Πατριαρχική) Μονή Λειμώνος βρίσκεται κοντά στην Καλλονή Λέσβου και είναι ανδρώα μονή.
Ιδρύθηκε, στη θέση προγενέστερης μονής, από τον επίσκοπο Μηθύμνης άγιο Ιγνάτιο Αγγαλιανό το 1526 και αφιερώθηκε στον αρχάγγελο Μιχαήλ. Ονομάστηκε έτσι διότι βρίσκεται στο κέντρο ενός λιβαδιού (λειμώνα). Τον άγιο Ιγνάτιο, που έγινε ηγούμενος, τον διαδέχθηκε ο υιός του Ματθαίος. Η μονή με τα χρόνια απέκτησε σημαντική κτηματική περιουσία και διέθετε ελαιοτριβείο. Δημιουργήθηκε Σχολή στην οποία δίδαξε ο Βενιαμίν ο Λέσβιος. Το 1866-86 η Κοινότητα Καλλονής ζητά από τη μονή να χρηματοδοτήσει τη λειτουργία Επαρχιακής Σχολής (Λειμωνιακό ζήτημα), κάτι που συμβαίνει τελικά. Στη βιβλιοθήκη της υπάρχουν 516 χειρόγραφοι κώδικες από τον 9ο αι., από τους οποίους οι 59 είναι περγαμηνοί και οι υπόλοιποι χαρτώοι ή βομβύκινοι (βαμβακεροί, μεταξωτοί). Επίσης 20.000 βιβλία με παλαιότερο αυτό του 1498.
Το διάστημα 1969-2016 ηγούμενος ήταν ο αρχιμανδρίτης Νικόδημος (Παυλόπουλος), ο οποίος ήταν δραστήριος: αναστήλωσε την παλαιά πτέρυγα κελιών και το καθολικό, έκτισε νέα πτέρυγα κελιών, καθολικό, Γηροκομείο, Ξενώνα, Τραπεζαρία και πολλά εκκλησάκια τριγύρω. Δημιουργήθηκε Εκθεσιακός χώρος με σκεύη, εικόνες και λείψανα. Επίσης ένα Λαογραφικό Μουσείο και ένα Γεωλογικό. Ο πλούτος των κειμηλίων καθιστά τη μονή πόλο έλξης προσκυνητών.


Πηγές και Βιβλιογραφία
Σταύρου Καρυδώνη Τα εν Καλλονή της Λέσβου ιερά σταυροπηγιακά (πατριαρχικά) μοναστήρια του αγίου Ιγνατίου αρχιεπισκόπου Μηθύμνης. Εκδίδοται δαπάνη της ιεράς μονής Λειμώνος, εν Κωνσταντινουπόλει 1900, εκ του Πατριαρχικού Τυπογραφείου. Μέρος Α' περιλαμβάνων την ιστορίαν της γυναικείας μονής της Παναγίας της Μυρσινιώτισσας και της ανδρώας των παμμεγίστων Ταξιαρχών του Λειμώνος.