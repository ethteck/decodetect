Η ταινία Κοινωνικά Σκάνδαλα (Αγγλικός Τίτλος The Philadelphia Story) είναι μια ρομαντική κωμωδία παραγωγής 1940 σε σκηνοθεσία Τζορτζ Κιούκορ. Η ταινία είναι βασισμένη στο ομώνυμο θεατρικό έργο του Φίλιπ Μπάρι, το οποίο διασκεύασε για τη μεγάλη οθόνη ο Ντόναλντ Όγκντεν Στιούαρτ, ενώ στη συγγραφή του σεναρίου συνείσφερε και ο Γουόλντο Σολτ. Πρωταγωνιστές της ταινίας είναι η Κάθριν Χέπμπορν, ο Κάρι Γκραντ και ο Τζέιμς Στιούαρτ. Η Χέπμπορν που είχε ερμηνεύσει το ρόλο της Τρέισι Λορντ και στο θέατρο, φρόντισε να εξασφαλίσει τα δικαιώματα της παράστασης, με τη βοήθεια του τότε εραστή της Χάουαρντ Χιουζ και κατάφερε, με αυτόν τον τρόπο να πείσει τον πρόεδρο της Metro-Goldwyn-Mayer να την αφήσει να ερμηνεύσει τον πρωταγωνιστικό ρόλο και στην κινηματογραφική μεταφορά του θεατρικού. Η επιτυχία της ταινίας αναβίωσε την καριέρα της Χέπμπορν που απείχε δυο χρόνια από τα κινηματογραφικά δρώμενα, καθώς οι ταινίες που είχε γυρίσει από το 1937 και μετά είχαν θεωρηθεί αποτυχημένες.


Πλοκή

Η Τρέισι Λορντ (Κάθριν Χέπμπορν) είναι μια πλούσια κοσμική της Φιλαδέλφειας  που χώρισε τον Σ. Κ. Ντέξτερ (Κάρι Γκραντ), ένα μέλος του κοινωνικού της κύκλου, επειδή δεν ανταποκρινόταν στα αυστηρά της κριτήρια, λόγω του αλκοολισμού του και επειδή η έλλειψη εμπιστοσύνης από την Τρέισι επεδείνωνε την κατάστασή του. Πρόκειται να παντρευτεί τον νεόπλουτο "άνθρωπο του λαού" Τζορτζ Κίτρετζ (Τζον Χάουαρντ)
Ο εκδότης  του περιοδικού Spy  Σίντνεϊ Κιντ (Χένρι Ντάνιελ) είναι πρόθυμος να καλύψει το γάμο και επιστρατεύει το Ντέξτερ, που είναι πρώην υπάλληλός του, για να παρουσιάσει τον ρεπόρτερ Μακόλεϊ "Μάικ" Κόνορ (Τζέιμς Στιούαρτ) και τη φωτογράφο Λιζ Ίμπρι (Ρουθ Χάσεϊ) ως φίλους του αδελφού της Τρέισι, Τζούνιους, ώστε να μεταδίδουν νέα για το γάμο. Η Τρέισι δεν παραπλανάται αλλά διστακτικά συμφωνεί να τους αφήσει να μείνουν - αφότου ο Ντέξτερ εξηγεί  ότι ο Σίντνεϊ έχει στην κατoχή του ένα γεμάτο υπαινιγμούς άρθρο για τον πατέρα της Τρέισι, Σεθ (Τζον Χάλιντεϊ, ο οποίος πιστεύει εκείνη, έχει δεσμό με μαι χορεύτρια, Αν και είναι χωρισμένος με τη μητέρα της, Μάργκαρετ, (Μέρι Νας),  και η Τρέισι τον αντιπαθεί πολύ, θέλει να προστατεύσει τη φήμη της οικογένειάς της.
Ο Ντέξτερ γίνεται ευπρόσδεκτος από τη Μάργκαρετ και τη Ντίνα (Βιρτζίνια Γουάιντλερ), την έφηβη αδελφή της Τρέισι, προς μεγάλη ενόχληση της Τρέισι. Επιπλέον, βαθμιαία ανακαλύπτει ότι ο Μάικ έχει θαυμαστά προσόντα και φτάνει στο σημείο να αναζητήσει τις δημοσιευμένες ιστορίες του στη βιβλιοθήκη. Έτσι, καθώς ο γάμος πλησιάζει βρίσκεται διχασμένη ανάμεσα στον Τζορτζ, τον Ντέξτερ και τον Μάικ.
Τη νύχτα πριν το γάμο, η Τρέισι μεθά για δεύτερη φορά στη ζωή της και κολυμπά στη πισίνα με τον Μάικ. Όταν ο Τζορτζ τον βλέπει να την μεταφέρει μεθυσμένη στο σπίτι αργότερα, σκέφτεται τα χειρότερα, Την επόμενη μέρα, της λέει ότι σοκαρίστηκε και νιώθει ότι του χρωστά μαι εξήγηση προτού προχωρήσουν στο γάμο. Εκείνη προσβάλλεται από την έλλειψη εμπιστοσύνης του και διαλύει τον αρραβώνα. Τότε συνειδητοποιεί ότι όλοι οι καλεσμένοι έχουν φτάσει και περιμένουν να αρχίσει η τελετή, Ο Μάικ προθυμοποιείται να την παντρευτεί (προς δυσαρέσκεια της Λιζ), αλλά εκείνη αρνείται ευγενικά. Σε αυτό το σημείο, ο Ντέξτερ τη ζητά το χέρι  της και εκείνη δέχεται.


Παρασκήνιο
Στα τέλη της δεκαετίας του '30 το όνομα της Κάθριν Χέπμπορν είχε περάσει στα αζήτητα καθώς το όνομά της φιγουράριζε πρώτο στη λίστα με τις ηθοποιούς που θεωρούνταν οι λιγότερο επιτυχημένες στο box-office. Οι παραγωγοί των ταινιών τη χαρακτήριζαν "Δηλητήριο των ταμείων" και κανείς δεν ήταν διαθέσιμος να της αναθέσει τον πρωταγωνιστικό ρόλο σε κάποια ταινία. Έτσι έσπασε το συμβόλαιό της με την εταιρία παραγωγής R.K.O και επέστρεψε στο θέατρο για να πρωταγωνιστήσει στο έργο του Φίλιπ Μπάρι "Κοινωνικά Σκάνδαλα". Ο Μπάρι είχε βασιστεί στο χαρακτήρα της Χέπμπορν για να δημιουργήσει το ρόλο της Τρέισι Λορντ. Το θεατρικό που προβλήθηκε στο Μπρόντγουεϊ το 1939 σημείωσε μεγάλη επιτυχία κι απέφερε πολλά κέρδη στη Χέπμπορν, η οποία είχε αγοράσει τα δικαιώματα ώστε να κατοχυρώσει τον πρωταγωνιστικό ρόλο σε περίπτωση που το θεατρικό μεταφερόταν στον κινηματογράφο. Συμπρωταγωνιστές της στο θεατρικό ήταν oι: Τζόσεφ Κότεν στο ρόλο του Σι Κεί Ντέξτερ Χέιβεν, o Βαν Χέφλιν στο ρόλο του Μακόλεϊ Κόνορ, η Σίρλεϊ Μπουθ στο ρόλο της Λιζ Ίμπρι και η μικρή Αν Μπάξτερ στο ρόλο της Ντάινα Λορντ.
Η επιτυχία του θεατρικού, οδήγησε τη Χέπμπορν σε συμβόλαιο με την MGM κι η πρώτη της ταινία ήταν η μεταφορά του "Κοινωνικά Σκάνδαλα". Η Χέπμπορν ζήτησε για συμπρωταγωνιστές τον Κλαρκ Γκέιμπλ και τον Σπένσερ Τρέισι κι αντί αυτών έλαβε τους Κάρι Γκραντ και Τζέιμς Στιούαρτ. Η ταινία σηματοδότησε την 4η και τελευταία συνεργασία της Χέπμπορν με τον Γκραντ. Ο Γκραντ δεν είχε καλές σχέσεις με το σκηνοθέτη της ταινίας Τζορτζ Κιούκορ μετά τη συνεργασία τους το 1938 για το "Μαζί σου για πάντα" (Holiday) και για να δεχτεί απαίτησε το όνομά του να εμφανιστεί πριν από εκείνο της Χέπμπορν στην έναρξη.
Η ταινία γυρίστηκε τον Ιανουάριο του 1940 αλλά η MGM πάγωσε την προβολή της στις κινηματογραφικές αίθουσες για περίπου ένα χρόνο, ώστε η ταινία να μη συναγωνιστεί το θεατρικό που παιζόταν ακόμη στο Μπρόντγουεϊ. Η κινηματογραφική πρεμιέρα της ταινίας έκανε έλαβε χώρα το Δεκέμβριο του 1940, μερικούς μήνες μετά την τελευταία παράσταση του θεατρικού στο Μπρόντγουεϊ.


Βραβεία Όσκαρ
Η ταινία έλαβε πολλά βραβεία κριτικών και 6 υποψηφιότητες στα όσκαρ. Στην κατηγορία καλύτερη ταινία η ταινία έχασε από την ταινία του Άλφρεντ Χίτσκοκ Ρεβέκκα (Rebecca) ενώ ο Τζέιμς Στιούαρτ, τον οποίο η ακαδημία δεν είχε καταφέρει να βραβεύσει την προηγούμενη χρονιά για το Ο κύριος Σμιθ πάει στην Ουάσινγκτον (Mr. Smith Goes To Washington, 1939), βραβεύτηκε με όσκαρ Α' ανδρικού ρόλου. Ο ίδιος ο Στιούαρτ ψήφισε το φίλο του Χένρι Φόντα, επίσης υποψήφιο για την ταινία Τα Σταφύλια της Οργής (The Grapes Of Wrath) του Τζον Φορντ. Η Χέπμπορν στην κατηγορία των γυναικείων ερμηνειών είχε να αντιμετωπίσει την Τζόαν Φοντέιν υποψήφια για το Ρεβέκκα και την Μπέτι Ντέιβις, υποψήφια για Το γράμμα (The Letter) του Γουίλιαμ Γουάιλερ. Και οι τρεις τους έχασαν το Όσκαρ από τη Τζίντζερ Ρότζερς για την ταινία  Το Δράμα μιας Γυναίκας (Kitty Foyle).

 
Βράβευση:

Α’ Ανδρικού Ρόλου – Τζέιμς Στιούαρτ
Διασκευασμένου Σεναρίου – Ντόναλντ Όγκντεν ΣτιούαρτΥποψηφιότητα:

Καλύτερης Ταινίας – Τζόζεφ Μάνκιεβιτς
Σκηνοθεσίας – Τζορτζ Κιούκορ
Α’ Γυναικείου Ρόλου – Κάθριν Χέπμπορν
Β’ Γυναικείου Ρόλου – Ρουθ Χάσεϊ


Επανεκτελέσεις
Η ταινία έγινε μιούζικαλ το 1956 με τίτλο "Υψηλή κοινωνία" (High Society) και τη Γκρέις Κέλι, τον Μπινγκ Κρόσμπι, το Φρανκ Σινάτρα και τη Σελέστ Χολμ στους πρωταγωνιστικούς ρόλους.


Εξωτερικοί Σύνδεσμοι
Η ταινία "Κοινωνικά Σκάνδαλα" στο imdb
Η ταινία "Κοινωνικά Σκάνδαλα" στο cine.gr


Παραπομπές