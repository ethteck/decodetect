Ο επίτροπος του ανήλικου, νέου βασιλιά  Αντίοχου Ε΄ Ευπατόρος Λυσίας πραγματοποίησε μία νέα εκστρατεία στην Ιουδαία, μαζί με τον ανήλικο βασιλιά,  για να βοηθήσει την πολιορκημένη φρουρά της Άκρας στην Ιερουσαλήμ η οποία πιέζονταν από τον  Ιούδα τον Μακκαβαίο. Αφού συγκέντρωσε 50.000 πεζούς 5.000 ιππείς και 30 έως 80 ελέφαντες εισέβαλε στην Ιουδαία και έφτασε κοντά στην Βεθώρα. Όταν ο Ιούδας το πληροφορήθηκε έσπευσε στην περιοχή  .


Η μάχη
Οι δυνάμεις των αντιπάλων συναντήθηκαν τελικά σε ένα στενό πέρασμα, που βρισκόταν σε μία περιοχή, η οποία ονομαζόταν Βεθζαχαρία. Ο βασιλικός στρατός, λόγω της στενότητας του χώρου, παρέταξε τους ελέφαντες σε βάθος. Γύρω από κάθε ελέφαντα παρατάχθηκαν 1.000 πεζοί και 500 ιππείς, ενώ τμήματα ελαφρών πεζών κατέλαβαν τα γειτονικά υψώματα . Πριν από την μάχη, ένας από τους αδελφούς του Ιούδα, ο Ελεάζαρ Αβαράν, προσπάθησε με μια παράτολμη ενέργεια να πλησιάσει έναν από τους βασιλικούς ελέφαντες, επειδή νόμισε, ότι επάνω σε αυτόν βρισκόταν ο Σελευκίδης βασιλιάς. Ο Ελεάζαρ σκόπευε φυσικά να σκοτώσει τον υποτιθέμενο σπουδαίο επιβάτη, ο οποίος ήταν στην πραγματικότητα ένας συνηθισμένος στρατιώτης, σκοτώθηκε όμως ο ίδιος κατά την διάρκεια της προσπάθειάς του  .
Το γεγονός αυτό θεωρήθηκε κακός οιωνός από τους Ιουδαίους. Οι Μακκαβαίοι είχαν αρχικά  επιτυχίες εναντίον της εμπροσθοφυλακής των αντιπάλων τους, δεν μπόρεσαν όμως να αντέξουν, παρά το γεγονός ότι αντιστάθηκαν σθεναρά στην υπεροχή της βασιλικής φάλαγγας. Τελικά  νικήθηκαν και  διασκορπίστηκαν  στην περιοχή της Γόφνας. Ο Λυσίας έφτασε στην  Ιερουσαλήμ τερματίζοντας τον αποκλεισμό της φρουράς. Όσοι από τους οπαδούς του Ιούδα βρισκόταν εκεί, μεταβλήθηκαν από πολιορκητές σε πολιορκημένους.


Ξαφνική αποχώρηση του Λυσία από την Ιουδαία
Ο Λυσίας  έμεινε όμως στην περιοχή λίγες μέρες καθώς αναγκάστηκε να γυρίσει πίσω στην Αντιόχεια   λόγω αυλικών διενέξεων. Πριν φύγει προχώρησε στην σύναψη ένορκης  συνθήκης ειρήνης με τους επαναστάτες που καθώς ήταν εξαντλημένοι από τον πόλεμο δέχτηκαν  πρόθυμα  τις προτάσεις του.


Παραπομπές


Πηγές
Η  Παλαιά Διαθήκη . Τόμος Γ΄.ΕΣΔΡΑΣ Α΄Β΄-ΝΕΕΜΙΑΣ-ΤΩΒΙΤ-ΙΟΥΔΙΘ-ΕΣΘΗΡ-ΜΑΚΚΑΒΑΙΩΝ Α΄Β΄Γ΄ -ΨΑΛΜΟΙ  υπό Ι.Θ.Κολιτσάρα. Εκδόσεις Αδελφότητος Θεολόγων η «Ζωή»-1997Ιώσηπος Ιστορία του Ιουδαικού πολέμου προς Ρωμαίους. Αρχαία Ελληνική Γραμματεία «Οι ΄Ελληνες»,  Κάκτος 1997Библиотека Руслана Хазарзара.Φλαυίου Ἰωσήπου  ἱστοριῶν τῆς Ἰουδαικῆς ἀρχαιολογίας.Josephus Flavius.Antiquitas Judaeorum. Graece (ed. B. Niese).Flavius Josephus. Flavii Iosephi opera. B. Niese. Berlin. Weidmann. 1892 Liber XII.