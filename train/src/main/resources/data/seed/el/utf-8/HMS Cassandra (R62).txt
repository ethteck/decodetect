Το HMS Cassandra ήταν αντιτορπιλικό κλάσης C που ναυπηγήθηκε για το Βασιλικό Ναυτικό. Θα ονομάζονταν HMS Tourmaline όμως μετονομάστηκε σε Cassandra το Νοέμβριο του 1942, πριν από την καθέλκυση του που έλαβε χώρα στις 29 Νοεμβρίου 1943.


Επιχειρησιακή ιστορία


Β΄ Παγκόσμιος Πόλεμος
Το Cassandra συμμετείχε κατά την διάρκεια του πολέμου σε αποστολές συνοδείας νηοπομπών στην Αρκτική. Επίσης συμμετείχε στην αναζήτηση του γερμανικού θωρηκτού Tirpitz. Την 11η Δεκεμβρίου 1944 χτυπήθηκε από τορπίλη του υποβρυχίου U-365. Εξήντα δύο μέλη του πληρώματος έχασαν την ζωή τους από την επίθεση αυτή και το αντιτορπιλικό υπέστη σοβαρές ζημιές με συνέπεια να χρειαστεί να ρυμουλκηθεί σε ασφαλές σημείο στην χερσόνησο Κόλα, αρχικά από την φρεγάτα HMS Bahamas και στην συνέχεια από σοβιετικό σκάφος. Το U-365 βυθίστηκε δύο ημέρες αργότερα από Fairey Swordfish του αεροπλανοφόρου HMS Campania.


Μεταπολεμική περίοδος
Η επισκευή του ολοκληρώθηκε μετά το τέλος της σύρραξης και το 1946 στάλθηκε στην εφεδρεία. Αργότερα υπηρέτησε στην Μεσόγειο και τον Ινδικό Ωκεανό. Ακολούθησε ο εκσυγχρονισμός του και τον Απρίλιο του 1960 επανήλθε στην ενεργό υπηρεσία, αυτή την φορά στην Άπω Ανατολή με την 8η Μοίρα Αντιτορπιλικών.
Τον Φεβρουάριο του 1963 εντάχθηκε στην 21η Μοίρα Αντιτορπιλικών στην Μεσόγειο, ενώ στα 1964-1965 ήταν ενεργό σε Μεσόγειο και ξανά στην Άπω Ανατολή λόγω των εξελίξεων στην Ινδονησία.
Η πορεία του ολοκληρώθηκε όταν διαλύθηκε για σκραπ το 1967.


Παραπομπές


Βιβλιογραφία
Colledge, J. J.. Warlow, Ben (2006) [1969]. Ships of the Royal Navy: The Complete Record of all Fighting Ships of the Royal Navy (Rev. έκδοση). London: Chatham Publishing. ISBN 978-1-86176-281-8. OCLC 67375475. 
Marriott, Leo (1989). Royal Navy Destroyers Since 1945. Ian Allen Ltd. ISBN 0-7110-1817-0.