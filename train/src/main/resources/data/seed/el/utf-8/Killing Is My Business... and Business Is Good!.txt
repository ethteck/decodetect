Το Killing Is My Business... and Business Is Good! είναι το πρώτο στούντιο άλμπουμ του αμερικάνικου Thrash Metal συγκροτήματος Megadeth, το οποίο κυκλοφόρησε τον Ιούνιο του 1985 από την "Combat Records".
Ο δίσκος έχει κυκλοφορήσει σε τέσσερις διαφορετικές εκδόσεις. Η αρχική έκδοση της "Combat Records" παρουσιάζεται παρακάτω, αλλά λόγω πιέσεων από τον αρχικό συνθέτη του "These Boots", Λι Χέιζελγουντ, το συγκεκριμένο κομμάτι αφαιρέθηκε, δέκα χρόνια μετά την αρχική κυκλοφορία του άλμπουμ. Το 1999, το "Killing Is My Business... and Business Is Good!" επανεκδόθηκε από την "Century Media", ενώ το 2002 κυκλοφόρησε μία έκδοση με τρία μπόνους κομμάτια, η οποία περιέχει τις ντέμο εκτελέσεις των "Last Rites / Loved to Deth", "Mechanix" και "The Skull beneath the Skin".


Ιστορία του δίσκου
Τον Απρίλιο του 1983, ο Ντέιβ Μαστέιν απολύθηκε από το συγκρότημα των Metallica και αντικαταστάθηκε από τον Κερκ Χάμμετ των Exodus. Ο Μαστέιν σχημάτισε τους Fallen Angels και το καλοκαίρι εκείνης της χρονιάς γνώρισε τον μπασίστα Ντέιβ Έλεφσον, με τον οποίο σχημάτισαν τους Megadeth. Στο συγκρότημα εντάχθηκαν ο κιθαρίστας Γκρεγκ Χάντεβιντ και ο ντράμερ Ντιζόν Καράδερς. Στις 31 Δεκεμβρίου 1983, ο Μαστέιν αποφάσισε να αναλάβει και τα φωνητικά του συγκροτήματος και στις αρχές της νέας χρονιάς ηχογράφησαν ένα ντέμο με τα τραγούδια "Last Rites / Loved to Deth", "Mechanix" και "The Skull beneath the Skin".
Για μερικές ζωντανές εμφανίσεις, στους Megadeth εντάχθηκε ο κιθαρίστας των Slayer, Κέρι Κινγκ, ενώ λίγο αργότερα ο ντράμερ Γκαρ Σάμουελσον αντικατέστησε τον Λι Ράους. Το Νοέμβριο του 1984, οι Megadeth υπέγραψαν συμβόλαιο με την "Combat Records" και τον επόμενο μήνα ο Κρις Πόλαντ ανέλαβε χρέη κιθαρίστα στο πλευρό του Ντέιβ Μαστέιν.
Στα τέλη του 1984, οι Megadeth έπαιξαν τις πρώτες τους συναυλίες στη Νέα Υόρκη, μαζί με τους Slayer και ξεκίνησαν τις ηχογραφήσεις για τον πρώτο τους δίσκο στα "Indigo Ranch Studios" του Μάλιμπου της Καλιφόρνια. Οι ηχογραφήσεις διήρκεσαν μέχρι τον Ιανουάριο του 1985 μετά από πληρωμή 8.000 δολαρίων από την εταιρεία. Παρ' όλα αυτά, το συγκρότημα ξόδεψε το μισό μπάτζετ του σε ναρκωτικά, αλκοόλ και φαγητό με αποτέλεσμα να μην έχουν τη δυνατότητα να πληρώσουν τον παραγωγό του άλμπουμ και να αναγκαστούν να κάνουν οι ίδιοι την παραγωγή. Στο δίσκο περιέχεται και η διασκευή στο "These Boots" της Νάνσι Σινάτρα, με διαφορετικούς στίχους, μία εκτέλεση η οποία θεωρήθηκε "αχρεία και επιθετική" από τον αρχικό συνθέτη ο οποίος απαίτησε να αφαιρεθεί από το δίσκο, με αποτέλεσμα οι εκδόσεις του από το 1995 και έπειτα να μην περιέχουν το κομμάτι, ενώ η έκδοση του 2002 περιέχει το τραγούδι με χαρακτηριστικό τόνο να ακούγεται στα λογοκριμένα σημεία. Το τραγούδι "Mechanix", είχε γραφτεί από τον Μαστέιν το διάστημα που ήταν μέλος των Metallica και μία εκτέλεση του με διαφορετικούς στίχους, υπάρχει στο κομμάτι "The Four Horsemen" από το δίσκο τους, "Kill 'Em All".
O δίσκος κυκλοφόρησε το καλοκαίρι εκείνης της χρονιάς, με το συγκρότημα να περιοδεύει στις Ηνωμένες Πολιτείες και τον Καναδά μαζί με τους Exciter. Εκείνο το διάστημα, ο Μάικ Άλμπερτ αντικατέστησε τον Κρις Πόλαντ, ο οποίος επέστρεψε στο συγκρότημα τον Οκτώβριο του 1985.
Το "Killing Is My Business... and Business Is Good!" έλαβε θετικές κριτικές με το "Allmusic" να του δίνει 3 αστέρια και το "Sputnik Music" 4 με άριστα το 5, αλλά είναι ο μοναδικός δίσκος του συγκροτήματος ο οποίος δεν κατάφερε να μπει στο Billboard 200.


Τραγούδια
1. Last Rites / Loved to Deth (Mustaine) - 4:38
2. Killing Is My Business... and Business Is Good! (Mustaine) - 3:05
3. The Skull Beneath the Skin (Mustaine) - 3:46
4. These Boots (Hazlewood) - 3:44
5. Rattlehead (Mustaine) - 3:42
6. Chosen Ones (Mustaine) - 2:54
7. Looking Down the Cross (Mustaine) - 5:01
8. Mechanix (Mustaine) - 4:20


Τα μέλη του συγκροτήματος
Το "Killing Is My Business... and Business Is Good!" ηχογραφήθηκε από τους εξής μουσικούς:

Ντέιβ Μαστέιν - κιθάρα, φωνητικά
Κρις Πόλαντ - κιθάρα
Ντέιβ Έλεφσον - μπάσο, φωνητικά
Γκαρ Σάμουελσον - τύμπανα


Πηγές
Ιστορικό στην επίσημη ιστοσελίδα
Allmusic review
Encyclopaedia Metallum review
Sputnik Music review