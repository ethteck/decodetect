Ο Ματιέ Ωγκύστ Ζεφρουά (Mathieu Auguste Geffroy, 21 Απριλίου 1820 – 16 Αυγούστου 1895) ήταν Γάλλος ιστορικός, που γεννήθηκε στο Παρίσι.
Μετά τις σπουδές του στην École Normale Supérieure, Ο Ζεφρουά δίδαξε ιστορία σε διάφορα λύκεια. Η διδακτορική διατριβή του, που είχε τίτλο Etude sur les pamphlets politiques et religieux de Milton (= «Μελέτη επί των πολιτικών και θρησκευτικών λιβέλλων του Μίλτωνος», 1848), έδειξε ότι ενδιαφερόταν για την ξένη ιστορία της λογοτεχνίας, κάτι για το οποίο σύντομα εφοδιάσθηκε καταλλήλως, μαθαίνοντας καλά τις γερμανικές και τις σκανδιναβικές γλώσσες.
Το 1851 δημοσίευσε μια Histoire des états scandinaves, που είναι ιδιαιτέρως πολύτιμη για την καθαρή διάταξη και την εγκυρότητα των περιεχομένων της. Αργότερα, μια μακρά διαμονή του στη Σουηδία τον εξόπλισε με πολύτιμες πηγές για μια πολιτική και κοινωνική ιστορία της Σουηδίας και της Γαλλίας του ύστερου 18ου αιώνα.
Το 1864 και το 1865 δημοσίευσε στην επιθεώρηση Revue des deux inondés μία σειρά άρθρων για τον Γουσταύο Γ΄ της Σουηδίας και τις σχέσεις του με τη γαλλική βασιλική αυλή, τα οποία εξέδωσε σε δίτομο έργο το 1867. Στον δεύτερο τόμο, προσέθεσε ένα παράρτημα: την κριτική μελέτη «Τα απόκρυφα της Μαρίας Αντουανέτας και του Λουδοβίκου ΙΣΤ΄», στην οποία απεδείκνυε, με στοιχεία από τεκμήρια στα προσωπικά αρχεία του Αυτοκράτορα της Αυστρίας, ότι οι επιστολές που είχαν εκδώσει οι Feuillet de Conches (Louis XVI, Marie Antoinette et Madame Elisabeth, 1864-1873) και Hunolstein (Corresp. indite de Marie Antoinette, 1864) είναι πλαστές. Με τη συνεργασία του Άλφρεντ φον Άρνετ (Alfred von Arneth), διευθυντή των αυτοκρατορικών αρχείων στη Βιέννη, ο Ζεφρουά επιμελήθηκε την ογκώδη Correspondance secrete enire Marie-Thérése et le comte de Mercy-Argenieau (3 τόμοι, 1874).
Ο Γαλλοπρωσικός Πόλεμος μετέθεσε το ενδιαφέρον του Ζεφρουά στην προέλευση των Γερμανών, με καρπό το βιβλίο του Rome et les Barbares: Étude sur la Germanie de Tacite (1874). Μετά από λίγα χρόνια, τού ανατέθηκε να επιβλέψει το άνοιγμα της Γαλλικής Αρχαιολογικής Σχολής στη Ρώμη, με απόρροια δύο χρήσιμες αναφορές του πάνω στην ίδρυση και τα πρώτα της πεπραγμένα. Ωστόσο, οι προσωπικές του προτιμήσεις τον οδήγησαν πίσω στη μελέτη της νεότερης ιστορίας.
Με το άνοιγμα των γαλλικών αρχείων εξωτερικών υποθέσεων στους φοιτητές, αποφασίστηκε να εκδοθεί μία συλλογή των οδηγιών που δόθηκαν κατά καιρούς στους Γάλλους πρεσβευτές από το 1648 (Recueil des instructions donnas aux ambassadeurs et ministres de France depuis le traité de Westphalie). Ανατέθηκε τότε στον Ζεφρουά η επιμέλεια των τόμων που αφορούσαν τη Σουηδία (τόμος ii, 1885) και τη Δανία (τόμος xiii, 1895). Στο ενδιάμεσο, συνέγραψε το έργο Madame de Maintenon d'aprés sa correspondance authentique (2 τόμοι, 1887), όπου φανερώνεται η διεισδυτική κριτική του ικανότητα στο να ξεχωρίζει τα αυθεντικά κείμενα από τις προσθήκες και τις διορθώσεις τρίτων. Τα τελευταία έργα του ήταν ένα Essai sur la formation des collections d'antiques de la Suede και το Des institutions et des moeurs du paganisme scandinave: l'Islande avant le Christianisme, που εκδόθηκαν αμφότερα μετά τον θάνατό του.
Ο Ματιέ Ωγκύστ Ζεφρουά απεβίωσε στην κωμόπολη Μπιεβρ, κοντά στο Παρίσι, σε ηλικία 75 ετών.


Πηγές
 Το παρόν λήμμα ενσωματώνει κείμενο από έκδοση που είναι πλέον κοινό κτήμα: Chisholm, Hugh, επιμ.. (1911) «Geffroy, Mathieu Auguste» Εγκυκλοπαίδεια Μπριτάννικα 11 (11η έκδοση) Cambridge University Press, σελ. 549 


Παραπομπές