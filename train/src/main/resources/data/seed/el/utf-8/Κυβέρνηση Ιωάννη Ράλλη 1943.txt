Η Κυβέρνηση Ιωάννη Ράλλη 1943 ήταν η διορισμένη από τις Γερμανικές Δυνάμεις κατοχής κυβέρνηση της Ελληνικής Πολιτείας. Διοίκησε από τις 7 Απριλίου 1943 – 12 Οκτωβρίου 1944. Στις 7 Απριλίου 1943 αντικατέστησε την Κυβέρνηση Λογοθετόπουλου του 1942.
Πρωθυπουργός ήταν ο Ιωάννης Ράλλης (και προσωρινά Υπουργός Γεωργίας, Επισιτισμού και Εθνικής Αμύνης).
Υπουργοί:

Κ. Πουρνάρας, Δικαιοσύνης και προσωρινά Εθνικής Οικονομίας
Αναστάσιος Ταβουλάρης, Εσωτερικών
Νικόλαος Λούβαρις, Θρησκευμάτων
Έκτωρ Τσιρονίκος, Οικονομικών
Αγησίλαος Γέροντας, Συγκοινωνίας
Ιωάννης Γρηγοράκης, Εργασίας
Βασίλειος Καραπάνος, Εθνικής ΠρονοίαςΚατά τη διάρκεια της διοίκησης από την κυβέρνηση Ιωάννη Ράλλη, στις συμμαχικές δυνάμεις την Ελλάδα αντιπροσώπευε η νόμιμη ελληνική κυβέρνηση που ήταν σε εξορία, κυρίως στην Αίγυπτο (Κυβέρνηση του Καΐρου) με τις κυβερνήσεις: Κυβέρνηση Εμμανουήλ Τσουδερού 1941 (μέχρι τα μέσα Απριλίου του 1944), την Κυβέρνηση Σοφοκλή Βενιζέλου 1944 (μέχρι τα τέλη Απριλίου 1944), την Κυβέρνηση Γεωργίου Παπανδρέου Απριλίου 1944 (μέχρι τα τέλη Μαΐου 1944) και την Κυβέρνηση Γεωργίου Παπανδρέου Μαΐου 1944 (μέχρι την απελευθέρωση από τις κατοχικές δυνάμεις Οκτώβριο-Νοέμβριο 1944).
Με την αποχώρηση των Γερμανών, στις 12 Οκτωβρίου 1944 η Κυβέρνηση παραιτήθηκε και ανέλαβε στις 18 Οκτωβρίου η Κυβέρνηση Γεωργίου Παπανδρέου Εθνικής Ενότητος 1944.


Ανάληψη σχηματισμού κυβέρνησης
Ο Ιωάννης Ράλλης σε συνάντηση που είχε με τον Αρχιεπίσκοπο Δαμασκηνό εξέφρασε την επιθυμία του να αναλάβει τον σχηματσιμό κυβέρνησης με σκοπό την υπεράσπιση των εθνικών ζητημάτων που κινδύνευαν τόσο από βουλγαρικής όσο και από ιταλικής πλευράς. Ο Δαμασκηνός όμως εξέφρασε τις επιφυλάξεις του για το κατά πόσο θα λάμβαναν σοβαρά υπόψιν του οι Γερμανοί μια ελληνική κυβέρνηση.  Ζήτησε, επίσης, από τον αρχιεπίσκοπο να  ορκίσει την κυβέρνησή του, προκειμένου να έχει αυξημένο κύρος έναντι του κατακτητή. Ο Δαμασκηνός αμφέβαλλε για το κατά πόσο αυτό θα βάραινε στους Γερμανούς, αλλά δέχθηκε τελικά να τους ορκίσει προκειμένου να άρει κάθε αμφιβολία πέρί του κατά πόσο επιθυμούσε ο ίδιος να δει μια κυβέρνηση η οποία θα υπερασπιζόταν τα εθνικά ζητήματα.


Κυβερνητικό έργο
Μεταξύ των ζητημάτων που κληθηκε να αντιμετωπίσει η κυβέρνηση ήταν η δράση των βουλγαρικών αρχών κατοχής στις περιοχές που κατείχαν σε Μακεδονία και Θράκη. Τον Ιούλιο του 1943 ο Ιωάννης Ράλλης πληροφορούμενος την προώθηση των Βουλγαρικών στρατευμάτων εντεύθεν του ποταμού Στρυμώνα προειδοποίησε τον πληρεξούσιο του Ράιχ Άλτενμπουργκ πως η κυβέρνησή του θα παραιτείτο. Τελικά έλαβε διαβεβαιώσεις από τις Γερμανικές αρχές πως η παρουσία των βουλγαρικών στρατευμάτων δεν θα απειλούσε την ελληνική κυριαρχία επί των περιοχών αυτών. Έτσι δεν παραιτήθηκε, αν και είχε λάβει προτροπή από τον  Αρχιεπίσκοπο Δαμασκηνό να το πράξει.Τον Φεβρουάριο του 1945, ο Ιωάννης Ράλλης δικάστηκε για προδοσία για τη συνεργασία με τις κατοχικές δυνάμεις και καταδικάστηκε σε ισόβια.


Αναφορές


Πηγές
Ηλίας Βενέζης, Αρχιεπίσκοπος Δαμασκηνός. Οι χρόνοι της δουλείας, εκδ. Βιβλιοπωλείον της Εστίας, Αθήνα, 1981