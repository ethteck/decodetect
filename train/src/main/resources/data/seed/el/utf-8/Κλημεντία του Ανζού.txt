Η Κλημεντία του Ανζού ή Κλημεντία της Ουγγαρίας (Clémence de Hongrie, 8 Φεβρουαρίου 1293 - 12 Οκτωβρίου 1328) από τον Οίκο των Καπέτων-Ανζού ήταν βασίλισσα της Γαλλίας και της Ναβάρρας.


Βιογραφία
Ήταν κόρη του Κάρολου-Μαρτέλου τιτουλάριου βασιλιά της Ουγγαρίας,  και της Κλημεντίας των Αψβούργων, κόρης του Ροδόλφου Α΄ της Γερμανίας.  Έγινε βασίλισσα στην Γαλλία ως δεύτερη σύζυγος του βασιλιά Λουδοβίκου Ι΄ της Γαλλίας. 
Οι γονείς της απεβίωσαν, όταν ήταν η ίδια πολύ μικρή και την μεγάλωσε η γιαγιά της. Ο Οίκος της διεκδικούσε τον θρόνο της Ουγγαρίας, γι' αυτό η Κλημεντία γεννήθηκε και μεγάλωσε στην Νάπολη ως πριγκίπισσα της Ουγγαρίας.  


Δεύτερη σύζυγος του Λουδοβίκου Ι'
Όταν πέθανε ο Φίλιππος Δ' της Γαλλίας τον διαδέχθηκε ο μεγαλύτερος γιος του Λουδοβίκος Ι' της Γαλλίας. Η σύζυγος του Μαργαρίτα της Βουργουνδίας ήταν φυλακισμένη στο Σατώ-Γκαγιάρντ καταδικασμένη για μοιχεία από τον βασιλιά, με βάσει τις μαρτυρίες της κουνιάδας της Ισαβέλλας της Γαλλίας. Δεν υπήρξε επίσημο διαζύγιο και η Μαργαρίτα έγινε τυπικά βασίλισσα της Γαλλίας αλλά συνέχισε να είναι υπό κράτηση. Το 1315 πέθανε ή πιθανώς δολοφονήθηκε από τον σύζυγό της, Λουδοβίκο με στραγγαλισμό ώστε να μπορεί να ξαναπαντρευτεί, το έπραξε αμέσως μετά. Παντρεύτηκε την Κλημεντία στις 19 Αυγούστου 1315 η οποία στέφθηκε βασίλισσα στη Ρενς στις 24 Αυγούστου. 


Η Κλημεντία μετά την χηρεία της
Ο Λουδοβίκος πέθανε τον Ιούνιο του 1316 ενώ η Κλημεντία ήταν λίγων μηνών έγκυος. Αντιβασιλέας ανέλαβε ο αδερφός του Λουδοβίκου Φίλιππος Ε' της Γαλλίας αμφισβητώντας το δικαίωμα από την Ιωάννα Β΄της Ναβάρρας η οποία ήταν πολύ νέα για το αξίωμα και την Κλημεντία που την θεωρούσε ακατάλληλη. Η Κλημεντία γέννησε τον Νοέμβριο του 1316 τον Ιωάννη. Ο Ιωάννης από την στιγμή της γέννησής του ήταν βασιλιάς αλλά έζησε μόνο 4 μέρες, στην συνέχεια ανέβηκε στον θρόνο ο θείος του και αντιβασιλέας Φίλιππος. Ο Φίλιππος και η Κλημεντία συγκρούστηκαν επειδή ο Φίλιππος αρνήθηκε να της πληρώσει τα έσοδα που της είχε υποσχεθεί ο σύζυγος της, η Κλημεντία έκανε αίτημα στον πάπα Ιωάννη ΚΒ΄ αναζητώντας βοήθεια.


Τελευταία χρόνια
Η Κλημεντία εγκατέλειψε την αυλή, αποσύρθηκε στην Δομινικανή γυναικεία μονή του Αιξ-αν-Προβάνς (1318) όπου έμεινε τρία χρόνια και στην συνέχεια επέστρεψε στο Παρίσι (1321). Συμμετείχε ενεργά στην βασιλική ζωή διατηρώντας δεκατρία κτήματα γύρω από το Παρίσι και την Νορμανδία, παρήγγειλε μια σαρκοφάγο για τον προπάππου της Κάρολο τον Ανδεγαυό (1326). Με τις δωρεές προσπάθησε να κάνει ισχυρή την φήμη τόσο της πατρικής της οικογένειας όσο και του συζύγου της. Πέθανε στις 12 Οκτωβρίου 1328 σε ηλικία 35 ετών, όλα τα υπάρχοντα της είχαν τότε πουληθεί. Τάφηκε στην κατεστραμμένη σήμερα μονή των Ιακωβίνων στο Παρίσι, η σαρκοφάγος της βρίσκεται στην Βασιλική Σαιν-Ντενί.
Η βασίλισσα Κλημεντία έμεινε γνωστή για την λεπτομερέστατη καταγραφή όλων των υπαρχόντων της σε 99 σελίδες και σε περισσότερα από 40 χειρόγραφα, περιγράφει όλα τα κοσμήματα, τους πολύτιμους λίθους της ακόμα και τα υφάσματα. Τα περισσότερα από τα αντικείμενα που είχε καταγράψει τα διεκδικούσε αλλά πήγαν στην ίδια μετά τον θάνατο της.  
Η Κλημεντία ήταν μια από τους κεντρικούς ήρωες στο έργο του μεγάλου Γάλλου συγγραφέα Ρωσικής καταγωγής Μαουρίς Ντυρόν (1918 - 2009) "Οι καταραμένοι βασιλείς"


Παραπομπές


Πηγές
Jiri Louda and Michael MacLagan, Les Dynasties d’Europe
Dümmerth, D. (1982). Az Anjou-ház Nyomában. Budapest, Hungary: Panoráma kiadó
L. Douët-d’Arcq, ed. “Inventaire et vente après décès des biens de la reine Clémence de Hongrie, veuve de Louis le Hutin, 1328” in Nouveau recueil de comptes de l’argenterie des rois de France (Paris, Librairie Renouard, 1874)
Mariah Proctor-Tiffany. Portrait of a Medieval Patron: The Inventory and Gift Giving of Clémence of Hungary. Ph.D. Dissertation, Brown University, 2007.


Εξωτερικοί σύνδεσμοι
Βασιλικό δέντρο