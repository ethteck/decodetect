Ο Βίκτορ Χιούγκο Μπενιόφ (Victor Hugo Benioff, 14 Σεπτεμβρίου 1899 – 29 Φεβρουαρίου 1968) ήταν Αμερικανός σεισμολόγος, καθηγητής στο Τεχνολογικό Ινστιτούτο της Καλιφόρνια («Καλτέκ»), γνωστός για το έργο του στη χαρτογράφηση των εστιών σεισμών μεγάλου εστιακού βάθους στον Ειρηνικό Ωκεανό.

Ο Μπενιόφ γεννήθηκε στο Λος Άντζελες. Ο πατέρας του ήταν μετανάστης από τη Ρωσία και η μητέρα του από τη Σουηδία, αμφότεροι Εβραίοι. Μετά την αποφοίτησή του από το Κολέγιο Πομόνα το 1921, ο Μπενιόφ επεδίωξε αρχικώς να γίνει αστρονόμος και εργάσθηκε για λίγο καιρό στο Αστεροσκοπείο του όρους Γουίλσον, αλλά μη αντέχοντας το ξενύχτι, στράφηκε γρήγορα στη σεισμολογία. Εντάχθηκε στο προσωπικό του Σεισμολογικού Εργαστηρίου του Καλτέκ το 1924 και πήρε το διδακτορικό του από εκεί το 1935.
Ο Μπενιόφ επέδειξε ιδιοφυΐα στη σχεδίαση σεισμολογικών οργάνων. Από τα πρώτα του σχέδια, που υλοποιήθηκε το 1932, ήταν ο «σεισμογράφος του Benioff», χρησιμοποιούμενος σήμερα σε κάθε χώρα της Γης. Εξίσου ονομαστό είναι το τασιόμετρο του Benioff, που καταγράφει το «τέντωμα» της γήινης επιφάνειας. Από τα τελευταία του επιτεύγματα ήταν  was a refined version of the old Benioff seismometer which has given seismologists more knowledge about the cause of very deep earthquakes.
Ο Μπενιόφ αντιλήφθηκε ότι εστίες σεισμών βρίσκονται βαθύτερα κάτω από την εφιππεύουσα τεκτονική πλάκα, απομακρυνόμενες από την ωκεάνια τάφρο, σε μία ζώνη καταβύθισης. Συνειδητοποίησε ότι αυτή η κεκλιμένη διάταξη σεισμικών εστιών υποδεικνύει τη θέση του βυθισμένου τμήματος της πλάκας. Αυτή η διάταξη εστιών σεισμών είναι γνωστή σήμερα ως Ζώνη Μπενιόφ-Γουαντάτι (Wadati-Benioff zone).
Από τις αρχές της δεκαετίας του 1930 ο Μπενιόφ σχεδίασε και ηλεκτρικά μουσικά όργανα: ένα πιάνο, ένα βιολί και ένα βιολοντσέλο. Συνέχισε να αναπτύσσει αυτά τα όργανα για το υπόλοιπο της ζωής του, συνεργαζόμενος για περισσότερο από δύο δεκαετίες με την πιανίστρια Ρόζαλυν Τιούρεκ.
Το 1958 ο Μπενιόφ εκλέχθηκε εταίρος της Αμερικανικής Ακαδημίας Τεχνών και Επιστημών.


Παραπομπές


Πηγές


Εξωτερικοί σύνδεσμοι
Φωτογραφίες του Μπενιόφ από τις ψηφιακές συλλογές της Βιβλιοθήκης του Πανεπιστημίου της Καλιφόρνια στη Σάντα Κρουζ