Το Mercedes-Benz SLR McLaren ήταν ένα σπορ υπεραυτοκίνητο (supercar) υψηλών επιδόσεων που εξελίχθηκε από κοινού από την Mercedes-Benz και την McLaren. Το πλαίσιο κατασκευαζόταν στο Πόρτσμουθ της Αγγλίας, ενώ η συναρμολόγηση γινόταν στο χέρι στο Γουόκινγκ. Ο κινητήρας παραγόταν στις εγκαταστάσεις της AMG στη Γερμανία.
Λανσαρίστηκε το 2003, με την παραγωγή να ανέρχεται στα 500 αντίτυπα το χρόνο, εντός του επαετούς σχεδίου που είχε ήδη θέσει η Mercedes-Benz. Στις 4 Aπριλίου 2008, η Mercedes-Benz ανακοίνωσε τη λήξη της παραγωγής του, η οποία και ολοκληρώθηκε στις αρχές του 2009. Συνολικώς κατασκευάστηκαν 3.500 αντίτυπα, ενώ η τιμή του στη Γερμανία ήταν 476.000 ευρώ.


Ρετρό στοιχεία

Η έμπνευση για το Mercedes-Benz SLR McLaren προήλθε από το Mercedes-Benz 300 SLR του 1955, που είχε βασιστεί στο μοντέλο για την Φόρμουλα 1 W196 F1. Γενικότερα, η ρετρό αισθητική του μοντέλου παραπέμπει άμεσα στο 300 SLR, ενώ και το μοναδικό διαθέσιμο χρώμα του αμαξώματος ήταν ακριβώς το ίδιο ασημί γκρι με αυτό του 300 SLR. Το χρώμα αυτό επισήμως ονομαζόταν Crystal Antimon Grau (Κρυσταλλικό Γκρι του Αντιμονίου). Όπως υποδηλώνει και το όνομα, το SLR McLaren εξελίχθηκε από κοινού από την Mercedes-Benz και την McLaren, καθώς την εποχή που αναπτύχθηκε, η Mercedes-Benz είχε υπό την κατοχή της το 40% του ομίλου McLaren.
Το συγκεκριμένο μοντέλο της Mercedes - MacLaren υπήρξε το πρώτο supercar (σπορ υπεραυτοκίνητο) παραγωγής με αμάξωμα (σασί) ολόκληρο από ανθρακόνημα, εκτός από το πορτ-μπαγκάζ που είναι κατασκευασμένο από υαλονήματα. Αν και τα σασί από ανθρακονήματα είναι 50% ελαφρύτερα από τα χαλύβδινα και 30% ελαφρύτερα από τα αλουμινένια, η Mercedes SLR MacLaren έχει αρκετά πιο μεγάλο βάρος σε σχέση με άλλα μοντέλα της κατηγορίας της, αγγίζοντας τα 1.768 κιλά.
Ένα άλλο επίσης χαρακτηριστικό του μοντέλου είναι οι πόρτες, οι οποίες ανοίγουν προς τα πάνω, θυμίζοντας φτερά γλάρου (οι γνωστές ως Gullwing doors). Το σχεδιαστικό αυτό γνώρισμα ήταν επίσης εμπνευσμένο από το αγωνιστικό μοντέλο του 1955.


Κινητήρας και επιδόσεις

Κινητήρας: Mercedes-Benz M155 V8 Kompressor. Κατασκευαζόταν στο χέρι από την AMG.
Κυβισμός: 5.439 cm³.
Κιβώτιο ταχυτήτων: 5-τάχυτο αυτόματο AMG Speedshift, με έλεγχο και από το τιμόνι.
Ισχύς: 617 hp / 6.500 στροφές το λεπτό.
Ροπή: 820 N÷m / 3.250 στροφές το λεπτό.
0–100 km/h: 3,6 δευτερόλεπτα.
0–200 km/h: 10,2 δευτερόλεπτα.
0–300 km/h: 28 δευτερόλεπτα.
Μέγιστη ταχύτητα: 340 km/h (332 km/h στην έκδοση καμπριολέ).
Συνιστώμενο καύσιμο: Super Plus Αμόλυβδη.
Όγκος χώρου αποσκευών: 272 λίτρα.


Ανταγωνισμός
Λόγω της ύπαρξης του 5-τάχυτου αυτόματου κιβωτίου AMG Speedshift, με έλεγχο και από το τιμόνι, της τοποθέτησης του κινητήρα στο κέντρο του αμαξώματος, όπως και του εντυπωσιακού κρατήματος στο δρόμο, ακόμα και στην πίστα, πολλοί ειδικοί της αυτοκίνησης αντιμετωπίζουν το SLR McLaren ως ένα καθαρόαιμο GT υψηλών επιδόσεων. Ως αποτέλεσμα, θεωρούν ότι οι κυριότεροι ανταγωνιστές του ήταν μοντέλα όπως η Porsche Carrera GT, η Aston Martin DBS V12 και η Ferrari 599 GTB Fiorano.


Εξωτερικοί σύνδεσμοι
mercedes-benz.gr