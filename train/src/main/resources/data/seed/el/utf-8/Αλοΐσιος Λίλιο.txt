Ο Αλοΐσιος Λίλιο ή Λουίτζι Λίλιο (Aloysius Lilius ή Luigi Lilio, 1510 – 1574) ήταν Ιταλός γιατρός, αστρονόμος και φιλόσοφος, που επινόησε το Γρηγοριανό ημερολόγιο, το οποίο χρησιμοποιείται σήμερα από όλο σχεδόν τον κόσμο, τουλάχιστον ως πλαίσιο κοινής ημερολογιακής αναφοράς.


Η ζωή και το έργο του
Πολύ λίγα είναι γνωστά για τα πρώτα χρόνια του Λίλιο. Καταγόταν από το Σιρό της Καλαβρίας, σπούδασε Ιατρική στη Νάπολη και στη συνέχεια μπήκε στην υπηρεσία του κόμη Carafa. Δίδαξε Ιατρική στο Πανεπιστήμιο της Περούτζια από το 1552.
Ο Λίλιο ωστόσο είναι γνωστός ως ο δημιουργός του Γρηγοριανού Ημερολογίου, καθώς συνέγραψε μια εργασία με τίτλο Compendiuem novae rationis restituendi calendarium (= «Σύνοψις του νέου σχεδίου για την επανόρθωση του Ημερολογίου»). Η εφαρμογή του «σχεδίου» όμως, η ημερολογιακή μεταρρύθμιση, έγινε έξι χρόνια μετά τον θάνατο του Λίλιο, όταν ο αδελφός του Αντώνιος παρουσίασε το χειρόγραφο της εργασίας στον πάπα Γρηγόριο ΙΓ΄. Το χειρόγραφο δόθηκε στην επιτροπή της ημερολογιακής μεταρρυθμίσεως και υιοθετήθηκε το 1582, μετά από κάποιες τροποποιήσεις που επέφερε ο Κλάβιος. Το παπικό χρυσόβουλο (διάταγμα) Inter gravissimas που διέταζε τους Χριστιανούς να υιοθετήσουν το νέο ημερολόγιο υπογράφηκε το 1581 αλλά εκδόθηκε στις 24 Φεβρουαρίου 1582. Η εφαρμογή άρχιζε στις 4 Οκτωβρίου 1582 (ημερομηνία του παλαιού ημερολογίου).
Ο κρατήρας Λίλιους (Lilius) στο νότιο ημισφαίριο της Σελήνης ονομάσθηκε έτσι προς τιμή του Λίλιο. Στην Επιστήμη Υπολογιστών, ο αριθμός των ημερών από την ημερομηνία εφαρμογής του Γρηγοριανού Ημερολογίου μέχρι σήμερα ονομάζεται «Λιλιανή ημερομηνία» (Lilian date).


Ονομάσθηκαν προς τιμή του
Ο αστεροειδής 2346 Λίλιο (2346 Lilio) πήρε το όνομά του από τον αστρονόμο αυτό.


Δείτε επίσης
Γρηγοριανό ημερολόγιο
Ιουλιανό ημερολόγιο


Εξωτερικοί σύνδεσμοι
Λήμμα στην «Καθολική Εγκυκλοπαίδεια»