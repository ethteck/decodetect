בורגראנץ' היא רשת מזון מהיר הפועלת בישראל. הרשת מציעה ארוחות המבורגר הכוללות מנת המבורגר בלחמנייה עם שתייה ותוספות שונות. שאר מוצרי הרשת כוללים שניצלים, טבעות בצל, צ'יפס, חטיפי עוף למיניהם, קינוחים וסלטים.
המתחרות העיקריות של החברה הן הרשתות האמריקאיות "מקדונלד'ס" ו"ברגר קינג".


היסטוריה והווה
בשנת 1972 נפתח הסניף הראשון של "בורגראנץ'" ברחוב בן יהודה בתל אביב על ידי בארי סקופ. באותה שנה פעלה בישראל רשת המבורגרים מתחרה אחת -וימפי.  בשנת 1974 החלו רון לפיד (אחד מעובדי הסניף) ובארי סקופ בהרחבת הרשת, ובשנת 1978 הוקם סניפה השני של בורגראנץ' ברחוב אבן גבירול בתל אביב. הרשת זכתה להצלחה, סניפים רבים נפתחו, והתפריט הורחב.
"בורגראנץ'" היא רשת מסעדות ישראלית. רוב הסניפים בעלי תעודת כשרות (למעט הסניפים הפתוחים בשבת). הרשת מעסיקה למעלה מ-1,500 עובדים (יותר מ-80% מהם בני נוער).
המשרד הראשי של הרשת ממוקם בנתניה. הרשת נוהלה בשיטת הזכיינות עד לשלהי העשור השני של המאה ה-21, אולם מאז מרבית הסניפים שייכים לרשת ורק בודדים נותרו בזכיינות. בשנת 1999 רכשה חברה הדלק "פז" 74% מהבעלות על החברה, ובשנת 2001 השלימה את הרכישה. בשנת 2006 רכש את הרשת איש העסקים יוסי חושינסקי, מיזמי פארק העסקים "איירפורט סיטי". לאחר שנפטר חושינסקי ב-2008, עבר הניהול לידי מנכ"ל החברה, רמי אלעד.
באוגוסט 2008 התברר שהרשת נקלעה לקשיים כלכליים והיא נמכרה לרשת "ברגר קינג" תמורת 25 מיליון ש"ח. בסוף אוקטובר 2008 אישרה הממונה על ההגבלים העסקיים את עסקת המכירה.במאי 2010 החליטה אורגד אחזקות, שבבעלותה הן הרשת בורגראנץ' והן הרשת המתחרה בורגר קינג (שמאז הספיקה לחזור לישראל כעבור חמש שנים) לאחד את סניפיה תחת המותג בורגראנץ', ובכך גדלו מספר סניפי בורגראנץ' ל-107 בכל רחבי הארץ (ברגר קינג הושקה מחדש בישראל בשנת 2015 תחת זיכיון של פייר בסנינו). באוקטובר 2011 זכתה הרשת במכרז להפעלה בלעדית של אזור המסעדה במתחם הדיוטי פרי בנמל התעופה בן-גוריון, ובכך גדל מספר סניפיה ל-109: האחד נמצא באולם "שחקים" הפתוח לציבור הרחב, והשני באזור הדיוטי פרי. ביוני 2019 הפסידה בורגראנץ' במכרז מתחמי ההסעדה של רשות שדות התעופה, ובסוף 2019 צפויה הזוכה מקדונלד'ס להשיב את פעילותה במקום, 7 שנים לאחר ההפסד במכרז הקודם לטובת בורגראנץ'.
בשנת 2016 החל שיתוף פעולה בין רשת "בורגראנץ'" לרשת "קופיקס", במסגרתו הוקמו סניפי "קופיקס" בתוך סניפי "בורגראנץ'".


מנכ"לים
יוסי לובטון (2003-1999)
שמוליק אפל (2006-2003)
רמי אלעד (2008-2006)
יוסי חושינסקי (בעלי החברה מתחילת 2006)
רון לפיד
משה גבאי


תפריט
מנת הדגל המזוהה עם הרשת היא ההמבורגר ה"ספרדי". ההמבורגר כולל קציצת בשר עם רוטב ספרדי חריף או פיקנטי בשילוב חמוצים ובצל כבוש.
פריטים נוספים בתפריט, הייחודים לרשת הם ה"שוקופאי" (בצק מטוגן ממולא בקרם שוקולד), צ'יפס ה"זיגזג" וגם רוטבי "ברביקיו" ו"אלף האיים".
המנה הסטנדרטית הנמכרת ברשת היא ארוחת ה"ראנץ'" שכוללת המבורגר עם ירקות, צ'יפס ושתייה. בין היתר רשת בורגראנץ' מזוהה עם ארוחת "הקומבינה" שכוללת ארוחה ממבחר מנות ההמבורגר, בתוספת צ'יפס, נקניקיות, טבעות בצל ושתייה. המנה מיועדת לשניים עד ארבעה אנשים.
במסעדות הרשת נמכרות מנות לילדים הכוללות המבורגר, חטיפי עוף או נקניקייה, צ'יפס ושתייה.
לרשת מגוון של כריכים וסלטים ששווקו עם גידול הביקוש לאוכל בריא, החל משנת 2006. בשנת 2012 הודיעה הרשת כי היא נכנסת לתחום ה"פרימיום" והחלה לשווק מנה בשם "ראנץ' סטייק אנטריקוט", אשר מורכבת מ־100% בשר אנטריקוט.
את מרבית מוצרי היסוד עבור הרשת מייצרת אסם. בנוסף, קיימים סניפים גם של ראנץ' קפה – בית קפה חלבי עם קינוחים מתוקים ושתייה.


גלריה
 

		
		
		
		

 


קישורים חיצוניים

אתר הבית של החברה
קובי בן-שמחון, בורגראנץ': עלייתה ונפילתה של הקציצה החלוצה, באתר הארץ, 22 באוגוסט 2008
אחרי תשע שנים, בורגראנץ' מחליפה דובר, באתר TheMarker
אחרי שבע שנים, בורגראנץ' תחליף את מקדונלד'ס בנתב"ג, באתר ynet
אורלי גולדקלנג, אכלנו אותם: אלה תולדות הביסלי והבורגר ראנץ', באתר nrg‏, 24 באפריל 2015


הערות שוליים