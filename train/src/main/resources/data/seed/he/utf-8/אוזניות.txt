אוזניות (ביחיד: אָזְנִית; שגורה גם הצורה הלא תקינה: אוזניה) הן מכשיר חשמלי שמרכיבים על האוזניים על מנת לשמוע דרכו צלילים. בדרך כלל האוזניות מתחברות למכשיר חשמלי אחר (כגון: נגן מדיה נייד, מחשב אישי,טלפון חכם או דיקטפון), המפיק את הצלילים. שימושו של מכשיר זה הוכנס בתחילת המאה ה-20, והוא משרת מטרות שונות:

בידוד אקוסטי עבור הסביבה:
המאזין יכול לשמוע מוזיקה מבלי להפריע לשלוות הסובבים אותו.
ניתן להקליט באולפן בשיטת ערוצים נפרדים. האוזניות מאפשרות לנגן שמקליט לשמוע את הנגנים שהוקלטו לפניו, מבלי לאפשר למיקרופון לקלוט את צלילי נגינתם.
בידוד אקוסטי עבור המשתמש בשביל איכות קול. באוזניות ניתן לשמוע באופן מדויק כל צליל בנפרד (אם הן איכותיות), מבלי רעשי רקע, ובעוצמה גבוהה מאוד למאזין.
פרטיות - מניעה מסובבי המשתמש לשמוע מה הוא שומע, גם אם הם מעוניינים לשמוע זאת.
ניידות - מאז המצאת הטרנזיסטור והאוזניות, ניתן לשמוע מוזיקה בכל מקום, בכל זמן, ומבלי להפריע לאיש.


מבנה האוזניות
ישנם כמה סוגים של אוזניות:

אוזניות סטנדרטיות: זוג רמקולים קטנים למדי, המכוסים בספוג, ומחוברים על ידי קשת מפלסטיק להרכבה על הראש.
אוזניות כפתור: זוג רמקולים מזעריים, המופרדים זה מזה, אשר מוכנסים לתוך תעלת האוזן.
אוזניות In-ear : דומות במידתן לאוזניות הכפתור, אך באוזניות אלו קיימים שני קונוסי סיליקון קטנים, אשר מתווכים בין האוזניות והאוזניים, במטרה לרכך את המגע וכדי לאפשר להכניס את האוזניות עמוק יותר לתוך האוזן.
אוזניות אולפן: אוזניות אלו הן היקרות ביותר. הן מורכבות מזוג רמקולים איכותיים וגדולים במיוחד (יחסית לאוזניות), העטופים בספוג, שמטרתו לרכך את המגע בין האוזניות לאפרכסת האוזן, ולבודד רעשים, ובעלות מבנה העוטף את האוזן. שני הרמקולים הללו מחוברים על ידי קשת פלסטיק רחבה.
אוזניות של מציאות מדומה.


חסרונות
האוזניות מבודדות את המאזין מצלילים אחרים. כך, המאזין עלול לא לשמוע קריאה בשמו, או רעש מסכנה מתקרבת, לדוגמה בחציית כביש.
לא תמיד נוח לאוזניים, שמונחות עליהן אוזניות. לחלק מן האנשים הן יוצרות הרגשות לא נעימות ולעיתים דלקות אוזניים.
האזנה בעוצמה גבוהה באוזניות עלולה לפגוע בשמיעה.


אוזניות אלחוטיות באמת (TWS)
אוזניות אלחוטיות באמת (באנגלית True Wireless) הן אוזניות כפתור אלחוטיות לחלוטין, ללא חוט המקשר ביניהן, כדוגמת ה-Air Pods. האוזניות מתממשקות עם טלפון חכם באמצעות טכנולוגיית בלוטות' מתקדמת, וכך מאפשרות שמיעת מוזיקה, דחיה ומענה לשיחות ואף שיחה עם עוזרות קוליות כמו סירי. היום אפשר למצוא אוזניות כאלו של יצרניות רבות, כמו שיאומי, סמסונג ועוד.


ראו גם
רמקול