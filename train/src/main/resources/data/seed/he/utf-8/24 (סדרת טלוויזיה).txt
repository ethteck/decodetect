24 היא סדרת דרמה המשכית אמריקאית פופולרית שזכתה בפרסי אמי וגלובוס הזהב. הסדרה נוצרה על ידי ג'ואל סארנואו ורוברט קוקרן, והופקה על ידי Imagine Television. הסדרה שודרה ברשת FOX בארצות הברית וכן במדינות רבות ברחבי העולם. הסדרה שודרה לראשונה ב-6 בנובמבר 2001, עם 13 פרקים כתכנון ראשוני. לאחר שהשחקן המוביל קיפר סאת'רלנד זכה בגלובוס הזהב על תפקידו בעשרת הפרקים הראשונים, הרייטינג של הסדרה עלה, ופוקס הזמינה את המחצית השנייה של העונה ולאחר מכן עונות נוספות. בסך הכול הופקו לסדרה 8 עונות, וכעבור 4 שנים מסיום הסדרה הופקה מיני-סדרה באורך 12 פרקים בשם "‎24: Live Another Day" (מילולית: "24: לחיות יום נוסף"), המכונה בקיצור "‎24: LAD".
רוב עלילת הסדרה מתרחשת בסניף לוס אנג'לס של גוף בדיוני בשם: "היחידה ללוחמה בטרור" ("Counter Terrorist Unit" ובקיצור "CTU"). בעונה השביעית יחידה זו פורקה, והעלילה מתרחשת בסניף וושינגטון די. סי. של ה-FBI. הסדרה מוצגת בזמן אמת, כאשר כל עונה מתארת תקופה של 24 שעות בחייו של ג'ק באואר וכוללת 24 פרקים. באואר נמצא פעמים רבות בשטח, בתפקיד מטעם CTU, כשהיחידה מנסה לסכל התרחשותם של מעשי טרור. הסדרה עוקבת גם אחרי פעולות של סוכנים אחרים מהיחידה ופקידי ממשל הקשורים לעלילה.
בינואר 2007 הסדרה נעשתה זמינה באינטרנט לצופים מארצות הברית באמצעות פוקס לפי דרישה. במרץ 2010 דווח שהעונה השמינית תהיה העונה האחרונה בסדרה. העונה עלתה לשידור בארצות הברית בינואר 2010 בפרמיירה של שני לילות, כשב-17 בינואר שודרו שני פרקים וב-18 בינואר שודרו שני פרקים נוספים. שני הפרקים האחרונים של העונה שודרו ברצף ברשת FOX ב-24 במאי 2010. ב-2014 שודרה מיני-סדרה בת 12 פרקים.


סקירת סדרה


תקציר העלילה


עונה 1
העונה הראשונה מתחילה ומסתיימת בחצות, ומתרחשת בקליפורניה ביום הפריימריז לבחירת מועמד המפלגה הדמוקרטית בבחירות לנשיאות ארצות הברית. ג'ק באואר חייב להגן על המועמד דייוויד פאלמר המכהן כסנאטור, ממזימת ההתנקשות, ולהציל את בני משפחתו שנחטפים על ידי אלה שאחראים למזימה, שרוצים לנקום בו על מעורבותו בעבר עם כוח המשימה החשאי של ארצות הברית בבלקנים.


עונה 2
העונה השנייה מתחילה ומסתיימת בשעה 8:00 בבוקר, שנה וחצי אחרי העונה הראשונה. ג'ק חייב לעצור פצצה גרעינית מלהתפוצץ בלוס אנג'לס, ואז לסייע לנשיא פאלמר בהוכחת האשמה ובמציאת האחראים לאיום.


עונה 3
העונה השלישית מתחילה ומסתיימת בשעה 1:00 בצהריים, 3 שנים אחרי העונה השנייה. בעודו נאבק בהתמכרות להרואין, ג'ק חייב להסתנן מחדש לקרטל סמים מקסיקני על מנת למנוע ממנו לרכוש נגיף קטלני. באואר מנסה לעצור את המוח מאחורי המזימה מלשחרר את הנגיף.


עונה 4
העונה הרביעית מתחילה ומסתיימת בשעה 7:00 בבוקר, שנה וחצי אחרי העונה השלישית. ג'ק חייב להציל את חייהם של מזכיר ההגנה של ארצות הברית ג'יימס הלר ואת הבת שלו, אודרי ריינס (איתה ג'ק מצוי במערכת יחסים רומנטית), כאשר הם נחטפים על ידי טרוריסטים. אותם טרוריסטים משגרים התקפות נוספות נגד ארצות הברית, וג'ק משתמש בשיטות לא מקובלות כדי לעצור אותם, ולשיטות אלה יהיו השלכות ארוכות טווח הן על ג'ק והן על ארצות הברית.


עונה 5
העונה החמישית מתחילה ומסתיימת בשעה 7:00 בבוקר, שנה וחצי אחרי העונה הרביעית. ג'ק נחשב כמת על ידי כולם מלבד חלק מחבריו הקרובים ביותר. במקביל לרציחתם של חבריו של ג'ק ושל הנשיא לשעבר דייוויד פאלמר, טרוריסטים עם קשרים לממשלת ארצות הברית מנסים לגנוב גז עצבים כדי להשיג אספקה של נפט רוסי, וג'ק נאלץ לצאת ממחבואו כדי לעצור אותם, ולבסוף נחטף לסין.


עונה 6
העונה השישית מתחילה ומסתיימת בשעה 6:00 לפנות בוקר. ג'ק משוחרר אחרי 20 חודשים של עינויים בכלא הסיני. טרוריסטים מנסים לפוצץ חמש מזוודות נפץ גרעיניות בארצות הברית, ובסופו של דבר הצליחו לפוצץ רק אחת; אולם, לאחר שעסקה שנעשתה כדי להציל את אודרי ריינס גורמת לכך ששבב של משרד ההגנה הרוסי שהיה באחת המזוודות הגרעיניות נופל לידיים סיניות, ג'ק מנסה להחזיר אותו כדי למנוע מלחמה בין ארצות הברית לרוסיה.


עונה 7
שידוריה של העונה השביעית היו אמורים להתחיל להיות משודרים בארצות הברית ב-13 בינואר 2008, אך עקב שביתת התסריטאים בהוליווד נדחה השידור והסדרה החלה משודרת ב-11 בינואר 2009. לראשונה, קדם לעונה סרט טלוויזיה באורך שעה וחצי המתאר פרק זמן של שעתיים, שצולם ברובו בדרום אפריקה, ונותן רקע לעומד להתרחש. הסרט "24: גאולה" הוקרן ב-23 בנובמבר 2008 ונוצר בעקבות שביתת התסריטאים. ג'ק באואר מנודה באפריקה אצל חבר מהכוחות המיוחדים לשעבר ושרי ג'ונס היא נשיאת ארצות הברית המושבעת אליסון טיילור. הפרק מתרחש ביום השבעתה של הנשיאה.
העונה השביעית מתחילה בשעה 8:00 בבוקר. מורדים מהמדינה הדמיונית "סנגלה" באפריקה מנסים לסחוט את נשיאת ארצות הברית על מנת שתפסיק לסייע לממשלת סנגלה. בידם מודול המאפשר לפרוץ את חומת האש של מערכות חיוניות בארצות הברית ולהשבית אותן. היות שארגון CTU פורק, באואר משתף פעולה עם טוני אלמיידה (קרלוס ברנארד) שמסתבר שהוא בחיים, קלואי או'בריאן וביל ביוקאנן, מפקד CTU לשעבר. בהמשך היום מצליח הצוות, תוך שיתוף פעולה עם ראש ממשלת סנגלה, לאתר את המודול ולהשמידו, ולהרוג את קולונל איקה דובאקו, מפקד המבצע.
בינתיים מסתבר שגנרל ג'ומה, מפקד המורדים, שוהה בארצות הברית, ובעזרת מידע פנים שקיבל מחברת שכירי חרב אמריקאית, הוא מצליח לחדור לבית הלבן ולקחת בשבי את נשיאת ארצות הברית. ביל ביוקאנן מקריב את חייו בפיצוץ מטען חבלה שהכין באואר, ולוחמי ה-FBI מצליחים לחדור לבית הלבן ולנטרל את התוקפים.
חברת שכירי החרב מצליחה להחדיר לתחומי ארצות הברית מטען גדול של נשק ביולוגי שפותח ונבדק בסנגלה. באואר ואלמיידה מצליחים לפעול כנגד המשלוח בנמל, ובאואר אף גונב את המשאית ובה המשלוח, אך נפגע מזיהום ביולוגי לאחר שסגר את אחד המכלים שנפגעו. 
לאחר מכן חלה תפנית בעלילה, כאשר אלמיידה מתגלה כבוגד שפועל על מנת לנקום את מותה של אשתו, מישל דסלר. פעילותו נגד האנשים שאחראים, לדעתו, למותה, מסכנת את חייהם של אלפי אנשים, אך באואר מצליח לעצור אותו - יחד עם אחד מאותם האנשים - בסוף העונה.


עונה 8
העונה ה-8 מתחילה ונגמרת בשעה 16:00 ומתרחשת בעיר ניו יורק. קים באואר נשואה ואמא לבת, ה-CTU הוקמה מחדש במטה בניו יורק.
טרוריסטים מאיימים לתקוף את ארצות הברית במתקפה בחומר רדיואקטיבי, ובתחילתה ניסיונות חיסול כושלים כנגד נשיא קמיסטן. אחיו של הנשיא מתגלה כטרוריסט שניסה לרצוח אותו.
ג'ק באוור שכבר השתחרר מתפקידו בסוף העונה ה-7, נרתם לעזרת הממשל והוא יוצא בעזרת רנה ווקר כנגד שכירי החרב הרוסים.
לאחר משא ומתן של נשיאת ארצות הברית, והטרוריסטים, הוחלט שהפצצה לא תתפוצץ אך נשיא קמיסטן, עומר חסן יוסגר ויוצא להורג. וכך קרה.
כאשר מתחילים הדברים להתבהר, מסתבר שנשיא רוסיה הוא העומד בראש הכנופיה, וכאן מתחילה בעיה חדשה. רנה ווקר נרצחת על ידי שכיר חרב רוסי, וג'ק יוצא במסע נקמה מצמרר כנגד נשיא רוסיה, שכירי החרב והקונסול.
הנקמה של ג'ק יוצאת משליטה כשהוא הורג את כל האחראים למותה של רנה ומתקפות הטרור, וקרוב לחיסולו של צ'ארלס לוגן שנרתם לעזרת הרוסים.
העונה מסתיימת בכך שהנשיאה חושפת את הקונספירציה שעשה צ'ארלס לוגן, ועוזרו, ומבטלת ברגע האחרון את חיסולו של באואר. היא מאפשרת לו מעט זמן לברוח מהארץ לפני שהאמריקאים והרוסים יכריזו עליו כמבוקש.


מיני-סדרה
הסדרה מתחילה בשעה 11:00 בלונדון. ג'ק מביים את תפיסתו על ידי ה־CIA כדי לשחרר את קלואי שכלואה אצלם אחרי שהייתה פעילה בקבוצת האקרים אנרכיסטיים. במקביל, קבוצת טרוריסטים שבראשותה עומדת מרגו אל חרזי, משתלטת בעזרת התקן אלקטרוני על מל"טים אמריקנים מעל לעיר ומאיימת לבצע בעזרתם פיגועי ענק, אלא אם נשיא ארצות הברית ג'יימס הלר יסגיר את עצמו אליה בתוך 3 שעות. היא עושה זאת כדי לנקום את מות בעלה, פעיל אל-קאעידה, שחוסל על ידי מל"ט אמריקני שנתיים קודם לכן.
בעזרת קלואי, סוכנת ה־CIA קייט מורגן ושאר צוות ה-CIA, ג'ק מזייף את מותו של ג'יימס הלר ומחסל את מרגו אל חרזי. מתברר כי ההתקן נבנה עבור צ'נג ז'י, סוכן מודיעין סיני נמלט, שעובד עבור הרוסים. צ'נג משתמש בהתקן כדי להורות לצוללת אמריקאית להטביע נושאת מטוסים סינית במטרה לגרום לפריצת מלחמה בין ארצות הברית לסין. ג'ק מנסה ללכוד את צ'נג כדי לתפוס את ההתקן וכדי לנקום בו על שעינה אותו ואת אודרי בין עונה 5 ל־6, ובמהלך נסיונותיו לאתרו הוא פורץ לשגרירות רוסיה. צ'נג משתמש באודרי כבת ערובה כדי למנוע מג'ק לרדוף אחריו. במהלך הניסיון לחלצה, היא נרצחת בירייה. ג'ק תופס את צ'נג, מאמת את זהותו בפני הסינים, ועורף את ראשו. קלואי נלקחת כבת ערובה על ידי הרוסים, וג'ק מסגיר את עצמו לידיהם בתמורה לשחרורה.


סדרת ספין-אוף
סדרת ספין-אוף בשם "‎24: Legacy" עלתה לשידור ב-5 בפברואר 2017. הסדרה מתמקדת בדמויות חדשות במקום בג'ק באואר.


שחקנים ודמויות


משפחת באואר


אנשי CTU


אנשי הבית הלבן


FBI


CIA


נוכלים וטרוריסטים


סקירה כללית ומאפיינים


זמן אמת
"24" היא מותחן שמתיימר להתרחש בזמן אמת, כאשר כל דקת שידור מתאימה לדקה בחייהן של הדמויות. המאפיין של זמן אמת מודגש באמצעות שעון דיגיטלי שמופיע על המסך מפעם לפעם. השעון מתאים בקירוב לדקה של שעת השידור, כולל הזמן שחלף במהלך הפרסומות. בחלק מהמקרים, הדמויות נותנות מסגרת זמן למספר אירועים כגון התקפות טרור, ובכך רומזות שהאירוע/מתקפה יתרחש לפני סוף הפרק.
הפעילות עוברת בין מקומות שונים ועוקבת אחר הרפתקאות מקבילות של דמויות שונות המעורבות בקו העלילה הכללי. כתוצאה מכך, לפעמים יש קטעים ארוכים של נרטיב בלתי נראה לכל דמות; במקרה זה, הדמות תהיה רק בחלק מהזמן הכולל של הפרק. ההודעה שמקדימה כל פרק מודיעה כי "המאורעות מתרחשים בזמן אמת" נכללה רק בשלושת הפרקים הראשונים של העונה הראשונה, ובפרק הבכורה של העונה השנייה, של העונה השלישית, ושל העונה השביעית.
אף שטכניקת ה"זמן אמת" אינה נפוצה, היא אינה חדשה לטלוויזיה והופיעה במספר תוכניות קודם לכן. בדרך כלל כל פרק מסתיים באירוע מותח במיוחד שיבוא על סופו רק בפרק הבא, מה שגורר את אותה "התמכרות" הנפוצה אצל צופי הסדרה. בגלל אופייה ההמשכי של הסדרה רוב הצופים בה אינם מזדמנים אלא צופים קבועים שכבר עוקבים אחרי מהלך העלילה במשך מספר פרקים או עונות.


זירות פעולה
האירועים מתרחשים בו זמנית בשלוש זירות עיקריות:

הבית הלבן - הזירה המדינית - מקום קבלת ההחלטות, בו מתוודעים צופי הסדרה למדיניות הממשל, למורכבות שמאחורי ההחלטות כבדות המשקל, לתככים והאינטריגות המתרחשים במסדרונות הבית הלבן, השחקנים הראשיים בזירה הם: הנשיא, היועץ לביטחון לאומי וראש סגל הבית הלבן, כן מופיעה ברקע פעילות השירות החשאי.
היחידה ללוחמה בטרור (CTU) - הזירה המרכזית בסדרה - ליבת המערכת המרכזת את כלל הפעילות, המקום המקשר בין זרועות הביטחון השונות הסוכנים בשטח והממשל, בו מצויים מערכות המחשוב התקשורת וחדרי החקירות. השחקנים הם אנשי CTU ובראשם המנהל הנוכחי. במקום זה מתוודעים הצופים לפעילות הטכנולוגית במלחמה נגד הטרור ובמניעתו.במקום זה מתרחשות לעיתים דרמות אנושיות כהפגנות כוח ושליטה, מערכות יחסים הנוצרים בין העובדים וקבלת החלטות בזמן אמת שלעיתים אינן עולות בקנה אחד עם מדיניות הממשל.כמקום המרכז את הפעילות מתרחשים ב-CTU מספר מחדלים לטובת העלילה. למרות הסיכון הגבוה ורמת הביטחון הנדרשת לביצוע תפקידה, היחידה סובלת ממספר רב של חדירות של סוכנים כפולים, ומספר פעמים היא הותקפה או נשלטה על ידי טרוריסטים.
השטח - הזירה המבצעית - בה מתבצעת הפעילות הטקטית, המעשית. בזירה זו פעילים סוכני השטח והיחידות הטקטיות. בשטח זה מגיעים לידי ביטוי יכולותיו המיוחדות של ג'ק באואר המאפיינות את הסדרה, כקור רוח וקבלת החלטות תחת אש, מעוף ויוזמה תוך מציאת פתרונות יצירתיים וכדומה.


הצגת הסיפור וסגנון חזותי
"24" מוצגת בצורה מהירה ויש לה עלילות מורכבות.
במוטיב חוזר של "24", השחקנים מתמודדים עם ההחלטה האם לתת או לא לתת לאסון כלשהו להתרחש במטרה לשרת את טובת הכלל.
כך, למשל, בעונה השנייה, לאחד מחברי הצוות של הנשיא פאלמר יש הזדמנות להזהיר את CTU בנוגע להתקפה על המטה שלהם, אולם הוא לא עושה זאת כיוון שהוא חושש שהטרוריסטים יוזהרו וכך יאבדו עקבותיהם.
בעונה השלישית, הנשיא וסוכני CTU חייבים לבחור בין חייו של מנהל בכיר ב-CTU לבין האיום המיידי של התקפות נוספות.העונה הרביעית ידועה בסצנה שבה שני אנשים, שאחד מהם מחזיק ברשותו מידע חשוב על התקפה באמצעות טיל גרעיני – שוכבים גוססים במרפאה ויש רק מנתח אחד, מה שיוצר את הדילמה האתית – את מי מהם להציל. מצב דומה מתרחש בעונה החמישית, כאשר טרוריסטים מתכננים לשחרר את תוכנו של מכל המלא בגז עצבים בתוך מרכז קניות גדול, כאשר ידוע שבידי הטרוריסטים מכלים רבים נוספים והדילמה היא האם לאפשר להם לשחרר את הגז שבמכל כדי שיתאפשר מעקב שיוביל לשאר המכלים או למנוע את מותם של השוהים במרכז הקניות.
בנוסף, הנשיא המכהן צריך להתמודד הרבה פעמים עם מצבים דומים. לדוגמה, בעונה השישית, הנשיא ווין פאלמר מבקש מג'ק להקריב את עצמו בתמורה למיקום של טרוריסט ידוע.
בחלק מהעונות של "24", דמויות מהממשלה היו מעורבות בפעולות טרוריסטיות ורצח, בטענה שבדרך עקיפה הם יוכלו "להציל" את ארצות הברית. כך עשה הנשיא לוגאן, כששיתף פעולה עם כריסטופר הנדרסון ברצח דייוויד פאלמר, ובניסיון התנקשות בנשיא רוסיה יורי סובארוב. כך גם היה כשריד פולוק עם ברוס קרסון הפעילו פצצה כדי שתהרוג את הנשיא ויין פאלמר.
במהלך הסדרה, לפעמים באואר מוכרח להקריב חיים של חבריו בשביל מידע מטרוריסטים, כמו בעונה הרביעית והשישית.התיקון ה-25 הופעל בסדרה 5 פעמים: פעמיים לאחר ניסיון התנקשות בנשיא המכהן, שבעקבותיו הוא לא יכול היה לתפקד (הנשיאים ג'ון קילר ו-ווין פאלמר); פעמיים לאחר שהקבינט החליט כי הנשיא לא כשיר למלא את תפקידו (דייוויד פאלמר פעם אחת); ופעם חמישית כאשר התובע הכללי הורה על מעצרו של הנשיא צ'ארלס לוגאן (את מקומו מילא סגן הנשיא האל גארדנר).
העונה הראשונה התחילה והסתיימה בחצות, מה שגרם למצב שבו הדמויות העיקריות לא ישנו כמעט יומיים. עונות מאוחרות יותר נטו לעשות שימוש במסגרת זמן נוחה יותר, כאשר הן מתחילות בבוקר או בשעות אחר הצהריים המוקדמות.בשתי העונות הראשונות שלה, עשתה הסדרה שימוש תדיר במסך מפוצל המראה פעולות שונות על מנת לעקוב אחר קווי עלילה רבים. החל מהעונה השלישית ואילך, הדבר צומצם והוגבל בעיקר לשיחות טלפון וצילומים שלפני ואחרי הפסקות פרסומת.


השפעה מסדרות אחרות
זמן קצר לפני הפקת "24", היוצרים-שותפים ג'ואל סארנואו ורוברט קוקרן הפיקו בפועל את הסדרה "ניקיטה" במשך כל חמש העונות שלה ב-USA Network. שתי הסדרות עסקו במבצעים נגד טרוריסטים, והדמויות המובילות שלהן נמצאות במצבים שבהם הם חייבים לקבל בחירה טרגית על מנת לשרת את טובת הכלל. כתוצאה מכך, הקשרים בין "24" ו"ניקיטה" בולטים מאוד. מספר שחקנים מ"ניקיטה" גילמו תפקידים דומים ב-"24", מספר רעיונות מ"ניקיטה" הוצגו גם ב-"24", ורבים מהצוות שמאחורי הקלעים של "ניקיטה" עבדו על "24" באותם התפקידים.


מסרים בסדרה
ניתן למנות מספר דוגמאות למסרים החברתיים אותם הסדרה מעבירה:

בעונות השנייה, השלישית והשישית נשיא ארצות הברית הוא אפרו-אמריקאי, ובעונות השביעית והשמינית היא אישה.
בעונות השנייה, הרביעית והשישית הסדרה הציגה מוסלמים קיצוניים כטרוריסטים קיצוניים הפועלים על רקע דתי. עם זאת, במהלך העונות ניסו כותבי הסדרה לשדר כי מרבית הערבים החיים בארצות הברית הם אנשים טובים ונאמנים למדינה, המתנגדים לטרור בשם האסלאם, וכי לעיתים קרובות הטרוריסטים המוסלמים נעזרים באמריקאים שאינם מוסלמים - ועל כן אין הפרדה ברורה בין מוסלמים "רעים" ובין לא מוסלמים "טובים".
הסדרה מציגה תכנונים של פעולות צבאיות במדינות זרות תוך התבססות על מידע מודיעיני מזויף שמושתל על מנת לנצל את אוצרות הנפט שברשות המדינות שיותקפו. בכך מובעת ביקורת עקיפה על מעורבותה של ארצות הברית בעיראק.


היחידה ללוחמה בטרור (CTU)
היחידה ללוחמה בטרור (Counter Terrorist Unit ובקיצור CTU) היא כוח עילית בדיוני מובחר של סוכנות הביון המרכזית (CIA) של ארצות הברית. המפקדה שלה היא בוושינגטון הבירה, עם שלוחות בערים ראשיות שמאוימות תדיר. המשימה העיקרית של CTU היא לסכל ולהשמיד תאי טרור זרים ומקומיים שעוינים את ארצות הברית, כמו גם להגן על ארצות הברית מפני מתקפות טרור. עם סניף בכמעט כל עיר גדולה של ארצות הברית, ל-CTU יש תפקיד ביצירת מדיניות אבטחה ולחימה בקבוצות של פשע מאורגן שמספקות מימון לטרור. אף על פי ש-CTU לא קיימת במציאות, מחלקה דומה, "המרכז הלאומי נגד טרור", הוקמה על ידי הממשלה בארצות הברית.
כל יחידת CTU מקומית (בכל עיר ראשית בארצות הברית יש יחידת CTU) מנוהלת בידי מנהל, שתפקידו הרשמי נקרא "הסוכן המיוחד הממונה", שאליו כפופים מנהל מבצעי השטח וראש הסגל. המחלקות העיקריות הכלולות בתוך CTU הן תקשורת, לוגיסטיקה, וטקטיקה. מחלקות התקשורת והלוגיסטיקה כפופות ישירות לראש הסגל וכוללות אנליסטים, סוכני מודיעין וסוכני חקירה, כאשר המחלקה הטקטית מחולקת לצוותים טקטיים ולסוכנים סמויים כפופה למנהל מבצעי השטח. 
סניף לוס-אנג'לס של CTU כולל מספר אזורים. הקומה הראשונה מכילה את חדר המצב, כמו גם את מרכז התקשורת המרכזי ומרכז הפיקוד. בקומה השנייה נמצא המשרד של מנהל CTU והמשרד של מנהל מבצעי השטח. במקום אחר בבניין ממוקמת מחלקת טכנולוגיית המידע, מרפאה, מחלקת מטאורולוגיה, מספר חדרי חקירות המשמשים גם כתאי כליאה, וחדרים טכניים, המכילים את ליבת החומרה המשמשת את CTU.
משרדי CTU באזור מסוים כפופים למשרד פיקודי הנקרא "המחלקה", שבראשה עומד מנהל המחלקה (תפקידו מוגדר כ-Regional Division Director) והוא מפקח על CTU. למנהל המחלקה יש סמכות על מנהל CTU. משרד המחלקה וכל שאר הסניפים כפופים למפקדה המחוזית, שהיא מכסה שטחים גדולים הרבה יותר, כמו מדינה בארצות הברית ומפקחת על משרד המחלקה ועל כל יחידות ה-CTU בערים שהיא מכסה. המחלקה מדווחת למפקדה המחוזית, והמפקדה המחוזית מדווחת ישירות למפקדה הראשית של CTU בוושינגטון. מצד שני, בעונה הראשונה, הדבר ההפוך נרמז: מנהל המחוז, ג'ורג' מייסון (התפקיד שלו מוגדר בתור District Director), היה כפוף לריצ'רד וולש (שהתפקיד שלו מוגדר בתור District Manager) שנהרג בפרק השני, ואז לרייאן שאפל, המנהל האזורי מהמחלקה. אולם, בפרק האחרון של העונה השנייה, שאפל מתייחס למר ווהן, המנהל המחוזי, בתור הממונה עליו.


פרסים
קיפר סאת'רלנד זכה בפרס גלובוס הזהב על עבודתו בעונה הראשונה. לאחר מכן, ב-2004, זכתה הסדרה בגלובוס הזהב לסדרת הדרמה הטובה ביותר.
הסדרה זכתה בפרסי אמי בקטגוריות של עריכת צילום, עריכת צליל, ליהוק ופעלולים במהלך השנים. בשנת 2003 זכה שין קאלארי בפרס אמי עבור עבודתו בעונה השנייה על המוזיקה של הסדרה. בשנת 2006 השיגה הסדרה את הזכייה הגדולה ביותר שלה בפרס אמי: חמישה פרסים עבור העונה החמישית, בהם פרס לסאת'רלנד בתור שחקן הדרמה הטוב ביותר, ופרס לסדרת הדרמה הטובה ביותר.
סאת'רלנד גם זכה בפרס גילדת שחקני המסך בקטגוריית השחקן הטוב ביותר בשנים 2004 ו-2006.


ביקורת על הסדרה
בגלל הגישה של הצגת הסיפור בזמן אמת, והנכונות של הסדרה להתייחס ישירות לאיום הטרור, השימוש בעינויים כדרך להשגת מידע כמו גם ניצול לרעה של סמכויות הממשלה, הסדרה קיבלה ביקורות חשובות, הן חיוביות והן שליליות. הסדרה זכתה במספר פרסי אמי עבור ההישגים הטכניים והאומנותיים שלה, אולם במקביל היא קיבלה ביקורת ממספר אנשים וארגונים שהתנגדו לצורה שבה הסדרה טיפלה בסיפור ובמאפייני הדמויות. הסדרה הואשמה גם בהטיה פוליטית חזקה. למרות הכול, הפכה "24" לחלק מהתרבות הפופולרית של אמריקה והייתה הנושא של מספר פרודיות.


"24" בתחומי תקשורת אחרים
ההצלחה של "24" הובילה להרחבה של הסדרה לתחומים אחרים, כולל תקשורת שנוצרה במיוחד למכשירים ניידים ולאינטרנט. בנוסף, נוצרו לפי הסדרה משחקי וידאו ומשחקי שולחן, צעצועים, אלבומים המכילים פסי-קול הן מהסדרה והן ממשחק הווידאו, ומספר ספרים מקוריים בהשראתה, כמו גם מספר ספרים המתארים דברים שמתרחשים "מאחורי הקלעים". פרודיה על הסדרה נכתבה ל"משפחת סימפסון", בפרק שנקרא "24 דקות". הפרק ה-4 בעונה ה-11 של סדרת הטלוויזיה "סאות' פארק" היווה פרודיה לסדרה.


ראו גם
24: גאולה
ג'ק באואר
טוני אלמיידה
קלואי או'בריאן


קישורים חיצוניים
 "24", במסד הנתונים הקולנועיים IMDb (באנגלית)
 "24", באתר נטפליקס
 "24", באתר AllMovie (באנגלית)
 "24", באתר Rotten Tomatoes (באנגלית)
"24", באתר Metacritic (באנגלית)
"24", באתר TV.com (באנגלית)
 24, ברשת החברתית פייסבוק
 24, ברשת החברתית טוויטר
האתר הרשמי לסדרה ב-FOX (באנגלית)
אנציקלופדיה חופשית על הסדרה "24" (באנגלית)
חיים איסרוביץ', ג'ק, בלאק, באתר nrg‏, 1 באפריל 2010
אביב מזרחי, חג של שמונה ימים: על הסיום של "24", באתר nrg‏, 25 במאי 2010
ניר וולף ודודי כספי, ‏ג'ק פאואר: 24 חוזרת בעונה חדשה, באתר ישראל היום, 16 באפריל 2014
אביעד קדרון‏, "24: לחיות עוד יום": אקשן מופרך אך נדרש, באתר וואלה! NEWS‏, 7 במאי 2014
אביעד "צפניה" קדרון‏, סוגה עילית 18: הקאמבק המופלא של ג'ק באוור, באתר וואלה! NEWS‏, 18 ביולי 2014
המיני-סדרה  "‎24: Live Another Day", במסד הנתונים הקולנועיים IMDb (באנגלית)
סדרת הספין-אוף  "‎24: Legacy", במסד הנתונים הקולנועיים IMDb (באנגלית)


הערות שוליים