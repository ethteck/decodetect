מגדלי YOO או YOO Tel Aviv הם שני מגדלי מגורים הנמצאים בשכונת פארק צמרת בתל אביב שנבנו על ידי קבוצת חבס. המגדלים מעוצבים כגלילים המסתירים ליבה מרובעת, והם בני 37 ו-41 קומות, בשטח בנייה כולל של כ-100 אלף מטר רבוע (70 אלף מ"ר עילי וכ-30 אלף מ"ר תת-קרקעי) ובהיקף של כ-300 דירות. המגדלים נבנו על קרקע בשטח של כ-9 דונם בצידה הצפון מערבי של שכונת פארק צמרת. המגדל המערבי היה בניין המגורים הגבוה בישראל מ-2008 עד 2010 עת הסתיימה בנייתו של מגדל W השוכן באותו מתחם.


אדריכלות ושיווק
את התכנון הכללי של הבניינים הגה המעצב פיליפ סטארק ביחד עם משרד יסקי מור סיוון אשר תיכננו בפועל את הבניינים. חדשנותו של הפרויקט היא באופן שבו תוכננו החללים הציבוריים (לובי כניסה, מועדון דיירים, ספא ובריכת שחייה) וכן באופן בו תוכננו ושווקו הדירות. חללי המגורים נטולי העמודים אפשרו חופש עיצובי בתכנון הדירה הפנימי ובגודלי דירה הנעים בין 88 מ"ר לדירות על קומה שלמה בשטח של כ-800 מ"ר.
עיצובם החיצוני של המגדלים הוא גליל גבוה אשר מעטפתו העגולה היא מקטעי רצועות לבנות המושלמות על ידי העין לכדי צורת גליל שלם המודגש גם על ידי כותרת הבניין שמעטפתה שלמה. על אף המראה החיצוני העגול, התכנון הפנימי כולו אורתוגונלי (מבוסס על קווים בזויות ישרות בלבד) והצורה המעוגלת מתקבלת ממרפסות חיצוניות בעלות דופן עגולה ורווחים מרובעים בין דירות שכנות התחומות על ידי קורות מרחפות.
בניית המגדלים החלה בשנת 2004 ואכלוסם החל בשנת 2007. קבלן הבנייה היה חברת "יילמזלר" הטורקית.

		


ראו גם
גורדי שחקים בישראל


קישורים חיצוניים

מגדל YOO 1 - המזרחי, באתר גורדי השחקים העולמי (באנגלית)
מגדל YOO 2 - המערבי, באתר גורדי השחקים העולמי (באנגלית)
אורי חודי, הצצה ראשונה למסתתר מאחורי הזכוכית במגדלי YOO‏, באתר כלכליסט, 17 באוגוסט 2009