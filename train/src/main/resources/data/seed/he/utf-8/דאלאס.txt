דאלאס (באנגלית: Dallas) היא עיר במדינת טקסס בארצות הברית. דאלאס היא אחת מעשר הערים הגדולות בארצות הברית, ולפי מפקד שנערך בשנת 2009 מתגוררים בתחומיה 1,299,543 אנשים. במטרופולין דאלאס - פורט וורת' - ארלינגטון מתגוררים כ-6.5 מיליון אנשים.
דאלאס נוסדה בשנת 1841 והיא נקראת, כפי הנראה, על שמו של ג'ורג' מ. דאלאס, שהיה סגן נשיא ארצות הברית באותה התקופה ותמך בסיפוחה של טקסס לארצות הברית, אם כי ישנה מחלוקת אם העיר נקראת על שמו או על שם אחד מבני משפחתו.
דאלאס סובלת מאחוז פשיעה גבוה, והייתה העיר בעלת אחוז הפשיעה הגבוה ביותר בארצות הברית בין השנים 1998–2003. אמנם רוב האזורים שלווים, אך ישנן שכונות שאינן בטוחות לאחר החשיכה.


היסטוריה


גאוגרפיה ואקלים
על פי הלשכה המרכזית לסטטיסטיקה של ארצות הברית, שטחה של דאלאס הוא 997.1 קמ"ר, 887.2 קמ"ר מתוכם יבשה, והיתר מים. 11.03% משטחה של דאלאס הם מקווי מים.
דאלאס, כמו האזורים הסמוכים לה, היא ברובה מישורית, ומצויה בגובה שבין 135 ל-165 מטרים מעל לפני הים, כאשר ישנן שכונות בדרום דאלאס המצויות עוד כשישים מטרים מעל לגובה זה.
הנהר טריניטי עובר בצפון-מערב העיר, בדרכו דרום-מזרחה ליוסטון. הנהר מחופה משני צידיו בסוללת עפר שגובהה 15 מ', המונעת אותו מלהציף את העיר. מספר גשרים חוצים את הנהר ומחברים את דרום דאלאס לצפונה. אינטרסים עסקיים גרמו להקמת גשר בעלות של מיליוני דולרים מעל הנהר, ולהפיכת חלק מהנהר לאזור פארק, עם שירותים מסחריים סמוכים, בדומה לטיילת הנהר בעיר סן אנטוניו או אוסטין. יש הטוענים[דרושה הבהרה] כי התפתחות זו תביא לדרום דאלאס, מוכה העוני והפשע, מעט יותר עסקים והכנסה, בעוד שאחרים סבורים כי המדובר במימוש אינטרסים של בעלי הון. העבודה על הפרויקט טרם הושלמה.
מקור מים משמעותי אחר הוא אגם רוק לייק. האגם והפארק הצמוד אליו הם יעד פופולרי לטיולים ולפעילויות ספורט מים ומחנאות. על גדת האגם מצוי אף גן בוטני גדול.
דאלאס שוכנת בקצהו של אזור סופות טורנדו המצויות בערבות המערב התיכון. באביב, חזיתות קרות הנעות מקנדה מתנגשות עם אוויר חם ולח המגיע מאזור המפרץ. כאשר מפגש זה מתרחש מעל דאלאס, מתרחשות סערות היוצרות מראות מרהיבים של ברקים, גשמים עזים, ולעיתים סופות טורנדו.
בדאלאס יורדים כ-762 מ"מ של גשם מדי שנה, רובם באביב. האקלים בדאלאס מסווג כאקלים סובטרופי גשום, אך עם זאת, חלק זה של טקסס נוטה לרוחות חמות ויבשות מן הצפון ומן המערב בקיץ. בחורף הרוחות קרות, ולעיתים הטמפרטורה יורדת מתחת לאפס. כ-2.5 מ"מ של שלג ליום יורדים במשך כיום או יומיים מדי חורף, ואחת לכמה שנים יורד ברד כבד, המשתק את העיר. החורפים הם מתונים בהשוואה לשאר "ידית" טקסס והמדינות שלצפונה. החורפים בדאלאס מלווים לעיתים בקיץ אינדיאני.
האביב והסתיו נעימים אך קצרים, ומעלות החום מתונות. בעונות אלו ישנה פריחה של פרחי בר, ופרחים הנשתלים על ידי עיריית דאלאס לצידי הכבישים. באביב מזג האוויר יכול להשתנות באופן קיצוני תוך מספר דקות. הקלישה המקובלת על התושבים באשר למזג האוויר בעונה זו היא "אם אינך אוהב את מזג האוויר - חכה כמה דקות". הסתיו, בחודשים ספטמבר ואוקטובר, נחשב לזמן הטוב ביותר לבקר בעיר.


כלכלה
אזור דאלאס ופורט וורת' נקרא "עמק הסיליקון של טקסס". ישנם יותר 40,000 אנשים המועסקים בתעשיית הטלקומוניקציה ב"מסדרון הטלקום" בו מצויות חברות מהמובילות בעולם בתעשייה זו. מרכז דאלאס הוא בעל תשתית של למעלה מ-160 ק"מ של סיבים אופטיים. על פי אגודת הנשים בדאלאס, יותר מ-81,000 מהעסקים בדאלאס הם בבעלות נשים.
אף על פי שתעשיית הטלקומוניקציה נפגעה קשה במיתון לאחרונה, הקהילה העסקית בדאלאס תיפקדה יותר טוב בממוצע מכלכלות מקומיות אחרות.
חברות בינלאומיות וחברות ענק רבות קבעו את המטה שלהן בדאלאס ובפרבריה, ובהן רשת המרכולים "Eleven-7", "פיצה האט", חברת המוליכים למחצה "טקסס אינסטרומנטס", רשת "בלוקבאסטר וידאו", חברת המחשבים EDS וחברות רבות נוספות.


תחבורה


נמלי תעופה
את דאלאס משרתים שני נמלי תעופה מסחריים: נמל התעופה הבינלאומי דאלאס/פורט וורת' (הידוע בכינוי DFW), ונמל התעופה Love Field. בנוסף לכך ישנו שדה התעופה למנהלים (הידוע בשמו הקודם רדבירד), שהוא נמל תעופה לטיסות למיניהן המצוי בתחומי העיר, ושדה התעופה אדיסון שמצוי בפרבר אדיסון. שני נמלי תעופה נוספים מצויים בפרבר מק'קיני המצוי מחוץ לתחומי העיר. כמו כן בעיר פורט וורת' ישנו נמל תעופה נוסף.
נמל התעופה DFW ממוקם בפרברים הצפונים של דאלאס והוא במרחק שווה ממרכזה של דאלאס וממרכזה של פורט וורת'. במונחים של גודל המדובר בנמל התעופה הגדול בטקסס, השני בגודלו בארצות הברית, והשלישי בגודלו בעולם. מבחינת תעבורה DFW הוא העמוס במדינה, הרביעי מבחינת עומס בארצות הברית, והשישי מבחינת עומס בעולם. DFW הוא נמל הבית של חברת אמריקן איירליינס, אחת מחברות התעופה הגדולות בעולם.
"לאב פילד" ממוקם בתוך גבולות העיר דאלאס, כעשרה ק"מ צפונית מערבית למרכז העיר, והוא אחד מנמלי הבית של חברת התעופה "סאות'ווסט איירליינס" על פי כללי התעופה האמריקניים אף מטוס סילון עם תפוסה מעל 56 נוסעים אינו מורשה לטוס מלאב פילד לכל נקודה מחוץ לטקסס, לואיזיאנה, ארקנסו, אוקלהומה, ניו מקסיקו, קנזס, מיסיסיפי, מיזורי ואלבמה. מכיוון שכך, חברת סאות'ווסט וחברת קונטיננטל אקספרס הן היחידות המשתמשות בנמל תעופה זה. מאמצים להקל בתקנות אלו נכשלו.


אוטובוסים ורכבות
חברת Dallas Area Rapid Transit) DART) היא חברת התחבורה הציבורית של אזור דאלאס, המספקת קווי אוטובוסים ורכבות. DART החלה להפעיל את מערכת הרכבות הקלות הראשונה בטקסס (ובדרום-מערב ארצות הברית) בשנת 1996 וממשיכה להרחיב את הכיסוי התעבורתי של האזור. מערכת זו נותרה היחידה באזור עד שיוסטון פתחה מערכת משלה בשנת 2004. מערכת התחבורה הציבורית הקטנה יותר של פורט וורת' קשורה לזו של דאלאס במסילה המקשרת בין מרכז העיר דאלאס ומרכז העיר פורט וורת'. עם כל זאת, רוב האנשים במטרופולין מעדיפים את השימוש ברכבם הפרטי על פני השימוש בתחבורה הציבורית.


חינוך והשכלה
בדאלאס שוכנים מוסדות ההשכלה הבאים: מכון האומנות של דאלאס, האוניברסיטה הבפטיסטית של דאלאס, הקולג' הנוצרי של דאלאס, הסמינר התאולוגי של דאלאס, אוניברסיטת דה-וריי (DeVry), קולג' אל סנטרו, קולג' מאונטיין וויו, קולג' ריצ'לנד, אוניברסיטת המתודיסטים הדרומיים, האוניברסיטה של דאלאס, אוניברסיטת טקסס שבדאלאס והמרכז האוניברסיטאי הדרום-מערבי לרפואה של טקסס בדאלאס.


תרבות בדאלאס
הפעילות התרבותית בדאלאס כוללת את המרכז הסימפוני על שם מורטון ה. מיירסון, מוזיאון האומנות של דאלאס, שלושה קולנועי IMAX תלת ממדיים, המוזיאון האפרו-אמריקני, המרכז התרבותי הלטינו-אמריקני, ומרכזים רבים נוספים. בדאלאס גם שוכנת התזמורת הסימפונית של דאלאס.
עם הסרטים והסדרות שצולמו בדאלאס, נמנים "בוני וקלייד", "דאלאס", "רובוקופ", "נולד בארבעה ביולי", "JFK תיק פתוח", "ווקר - טקסס ריינג'ר" ו"באטמן ורובין".


דמוגרפיה
על פי המפקד בשנת 2009 ישנם 1,299,543 תושבים בדאלאס, המרכיבים 451,833 משקי בית, צפיפות האוכלוסין היא 1,427.38 אנשים לקמ"ר, ישנן 484,117 יחידות דיור, בצפיפות ממוצעת של 545.7 יחידות לקמ"ר.
מקסיקנים רבים מגיעים לעיר דרך לרדו וסן אנטוניו. המפקד של שנת 2000 היה הראשון בו עברה האוכלוסייה ההיספנית של העיר במספרה את האוכלוסייה האפרו אמריקנית, וההיספנים כיום הם המיעוט הגדול ביותר בדאלאס.


דת
דאלאס היא מרכזה של "רצועת התנ"ך", וישנה בה השפעה של הנוצרים הפרוטסטנטים. מקומות רבים אינם מגישים משקאות חריפים, וישנן כנסיות בפטיסטיות רבות. סימני דגים (סימן נוצרי מובהק) נראים על סטיקרים על מכוניות, ותחנות רדיו וטלוויזיה נוצריות רבות פועלות בתחומי העיר. תושבים החפצים לשתות אלכוהול צריכים להצטייד ב"יוניקארד". למרות כל אלו, שיעור הגירושין בעיר הוא למעלה מ 50%, גבוה מהממוצע בארצות הברית. כבכל עיר גדולה בארצות הברית, יימצאו בדאלאס קתולים, יהודים, מוסלמים, וקבוצות דתיות נוספות.


ספורט
דאלאס היא ביתן של מספר קבוצות ספורט. הדאלאס דספרדוס - קבוצת פוטבול מליגת "Arena Football League", דאלאס מאבריקס - קבוצת כדורסל מליגת ה-NBA ודאלאס סטארס - קבוצת הוקי קרח מליגת "National Hockey League". קבוצות אלו משחקות באצטדיונים ב"אמריקן איירליינס סנט"". מועדון כדורגל דאלאס (לשעבר דאלאס ברן (Burn)) - קבוצת כדורגל מליגת "Major League Soccer" וכן דאלאס סיידקיקס - קבוצת כדורגל מליגת הכדורגל לאולמות.
כמו כן, משויכות לדאלאס הקבוצות הבאות: קבוצת "דאלאס קאובויס" היא קבוצת פוטבול מליגת "National Football League" אך היא אינה משחקת בדאלאס אלא בעיר השכנה ארלינגטון. קבוצת "דאלאס דיאמונדס" משחקת בליגת הפוטבול לנשים ומרכזה בשכונת ריצ'מונד הילס הסמוכה לדאלאס וקבוצת "דאלאס רבולושן" היא קבוצת פוטבול מליגת הפוטבול העצמאית לנשים ומשחקת בפרבר מק'קיני הסמוך לדאלאס.
בדאלאס שוכנים 232 מגרשי משחקים, 173 מגרשי כדורסל, 112 מגרשי כדורעף, 258 מגרשי טניס, 258 אזורי פיקניק, 6 מגרשי גולף של 18 גומחות, שני מסלולי מירוצים למכוניות, גן חיות ענק, ו 477 מגרשי אתלטיקה קלה.


אירועים היסטוריים בדאלאס
19 באוקטובר 1917 - ייסודו של נמל התעופה "לאב פילד".
1927 - נמל התעופה לאב פילד נפתח לשימוש מסחרי.
1927 - חנות המרכול (Convenience Store) הראשונה בעולם נפתחת בדאלאס על ידי חברת "סאות'לנד אייס קומפני" אשר תהפוך לאחר מכן לתאגיד הענק "סבן אילבן".
1930 - ס.מ. ג'ויינר מוצא נפט 160 ק"מ צפונית מזרחית לדאלאס, והופך את דאלאס למרכזה של תעשיית הנפט.
1930 - השודדים הרומנטיים המפורסמים בוני פארקר וקלייד בארו נפגשים בשכונת אוק קליף, ומתחילים את מסע הפשע שלהם. השניים הונצחו בסרט בוני וקלייד של הבמאי ארתור פן בכיכובם של וורן ביטי ופיי דאנאווי.
1934 - בוני וקלייד נקברים בדאלאס לאחר שנהרגו על ידי המשטרה בלואיזיאנה.
1958 - בעת שעבד עבור חברת טקסס אינסטרומנטס, ג'ק קילבי יצר את המעגל המשולב הראשון ובכך יצר מהפכה אלקטרונית ששינתה את העולם, ובסיס לשוק גלובלי חדש.
22 בנובמבר 1963 - הנשיא ג'ון פיצג'רלד קנדי נרצח בעת שנסע בשיירת מכוניות בדאלאס. האירוע מונצח בדאלאס ב"מרכז קנדי" הסמוך למקום הרצח, ובמוזיאון "הקומה השישית" בבניין ששימש את הרוצח לי הארווי אוסוואלד, ובעבר היה מחסן הספרים של עיריית דאלאס.
1974 - פתיחת נמל התעופה טקסס/פורט וורת'.
1976 - מושלמת בניית "כיכר ההודייה" במרכז העיר דאלאס.
1996 - חברת DART מפעילה את קו הרכבת הקלה הראשון בטקסס.
2000 - חברת DART פותחת את תחנת הרכבת התחתית הראשונה בטקסס.


טריוויה
תיאטרון קליטה המפריז אשר תוכנן על ידי הארכיטקט פרנק לויד רייט הוא ביתה של קבוצת התיאטרון "דאלאס תיאטר סנטר" שהיא קבוצת התיאטרון הוותיקה ביותר בארצות הברית הפועלת כיום.
לדאלאס יש את מספר מרכזי הקניות לנפש הגדול ביותר בארצות הברית, וקניון "יוניברסיטי פארק" מרוויח למטר מרובע יותר מכל מרכז מסחרי אחר בארצות הברית.
המרכז הרפואי האוניברסיטאי הדרום-מערבי של טקסס בדאלאס הוא בית ספר לרפואה ומרכז למחקר המסונף לבית החולים פארקלנד, משמש כביתם של שלושה זוכי פרס נובל - שלושה ברפואה (פסיכולוגיה) ואחד בכימיה.
האומנות בדאלאס תורמת 500 מיליון דולר לשנה לכלכלה המקומית, והתקציב הממוצע לצורכי אומנות לנפש עומד על 7.23$.
תוכנית לטווח ארוך מבטיחה את צריכת המים השוטפת לדאלאס עד לשנת 2050.
רעיון כרטיס האשראי נוצר מהתקשרות בין שלושה מרכזי קניות בדאלאס שחיפשו דרך לאפשר ללקוחות לרכוש מוצרים באמצעות כרטיס שיהיה משותף לשלושתם.
דאלאס היא משכנו של פסל הקאובוי הגדול בעולם, שגובהו 17 מטר לערך.
הספרייה העירונית של דאלאס היא בעלת האוסף הגדול בארצות הברית של ספרי ילדים.
מרכז "דאלאס מרקט סנטר" הוא המרכז הקימעונאי הגדול בעולם.
רשת החנויות "ניימן מרכוס" החלה מחנות אחת בפינת רח' אלם ומרפי במרכז העיר דאלאס.
מלון אדולפוס בדאלאס היה הראשון בעולם שהפעיל בחדריו מיזוג אוויר.


ערים תאומות
צ'כיה ברנו, צ'כיה
צרפת דיז'ון, צרפת
מקסיקו מונטריי, מקסיקו
לטביה ריגה, לטביה
רוסיה סראטוב, רוסיה
הרפובליקה הסינית טאיפיי, הרפובליקה הסיניתערים ידידות:

יפן סנדאי, יפן
הרפובליקה העממית של סין טיינג'ין, הרפובליקה העממית של סין
הרפובליקה העממית של סין צ'ינגדאו, הרפובליקה העממית של סין
הרפובליקה העממית של סין דאליין, הרפובליקה העממית של סין
הרפובליקה העממית של סין נאנג'ינג, הרפובליקה העממית של סין


קישורים חיצוניים
אתר העירייה של דאלאס דאלאס, ברשת החברתית טוויטר