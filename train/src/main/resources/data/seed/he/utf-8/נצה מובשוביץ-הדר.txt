נצה מובשוביץ-הדר (נולדה בחיפה, ישראל בח' בשבט תש"א, 5 בפברואר 1941) היא פרופסור אמריטה בטכניון - מכון טכנולוגי לישראל, כיהנה כמנהלת מדעטק - המוזיאון הלאומי למדע, טכנולוגיה וחלל בחיפה וכדקאנית הפקולטה לחינוך, למדע וטכנולוגיה, בטכניון. הקימה ומנהלת את "קשר חם" – מרכז מו"פ לקידום, שיפור וריענון החינוך המתמטי בישראל, הטכניון, מאז שנת 1986.
תחום התמחותה הוא חינוך מתמטי: הוראה, מחקר, פיתוח תוכניות לימודים במתמטיקה לתלמידים ופיתוח רעיונות דידקטיים למורים.


ביוגרפיה

נצה מובשוביץ-הדר נולדה בחיפה, ישראל ב-ח' בשבט תש"א - 5 בפברואר 1941, להוריה, ד"ר אליעזר בונה (לשעבר באומן), כלכלן וגב' בתיה בונה (באומן, לבית פריזנד), מורה. אחיה, ד"ר ארנון בונה, הוא מהנדס מים בהכשרתו ומומחה לחקר ביצועים.
עד כיתה ה' למדה נצה בבית הספר כי"ח-אליאנס בחיפה ואז עברה לבית הספר הריאלי, אותו סיימה בשנת 1958 (מחזור העשור למדינה). במהלך הלימודים הייתה פעילה בשבט "משוטטי-בכרמל" של תנועת הצופים העבריים ובמקביל סיימה את המכון למוזיקה ע"ש דוניה ויצמן במגמת פסנתר, אצל המורה יונה שפייכר. שירתה בצה"ל כמנהלת חשבונות של הספקת מזון למרחב פיקוד צפון, חיל התחזוקה (אז נקרא חיל הספקה).
נישאה ליואל הדר (עו"ד) ב-1963, ואם לשניים: תומר הדר (יליד 1964) ופלג הדר (יליד 1969).
ב-1983 נישאה שנית למרדכי-שלמה מובשוביץ (הידרוגאולוג) אביהם של יורם מובשוביץ (יליד 1965) ונורית לונדון לבית מובשוביץ (ילידת 1969).
נצה ומרדכי מתגוררים החל מ-2015 בהרצליה.


לימודים
נצה מובשוביץ-הדר סיימה בשנת 1964 תואר ראשון במתמטיקה ובפיזיקה, באוניברסיטה העברית בירושלים, בהנחיית פרופ' שמשון עמיצור, פרופ' מיכאל משלר ואחרים, יחד עם תעודת הוראה לבתי"ס תיכוניים, בהנחיית ד"ר ברוך בן יהודה, אבי המנהיגות החינוכית.
בשנת 1969 סיימה תואר שני בטכניון - מכון טכנולוגי לישראל, התמחות בחינוך מתמטי, בהנחיית פרופ' שמואל אביטל. התזה שלה, "ניסוי בלמידה אינדיבידואלית של מתמטיקה", זכתה בפרס ע"ש עמוס דה-שליט.
בתחילת דרכה המקצועית, כשהייתה מורה למתמטיקה, נשלחה מובשוביץ-הדר, בשנת 1971 על ידי המפקח הארצי דאז, מר מרכוס, לאוניברסיטת קולומביה להשתלמות. בעקבותיה הביאה לישראל את התוכנית שזכתה בישראל לכינוי "תוכנית קולומביה", ועד היום מיושמת לחינוך למחוננים במתמטיקה. בעקבות זה החליטה להמשיך ללימודי דוקטורט, שהתממשו הודות למלגה מקרן פולברייט.
בשנת 1975 קיבלה דוקטורט באוניברסיטת קליפורניה בברקלי, ברקלי, עם התמחות בחשיבה לוגית של ילדים, בהנחיית הלוגיקן פרופ' ליאון הנקין (Leon Henkin).


קריירה אקדמית

תחום עיסוקה של נצה מובשוביץ-הדר הוא חינוך מתמטי: הוראה, מחקר, פיתוח תוכניות לימודים במתמטיקה לתלמידים ופיתוח רעיונות דידקטיים למורים.
אחרי 12 שנות הוראה תיכונית, עברה נצה מובשוביץ-הדר לטכניון, והתמסרה להכשרת פרחי-הוראה ולמחקר ופיתוח בתחום התמחותה. הייתה גם היועצת המדעית של הטלוויזיה החינוכית הישראלית (טח"י), להפקת שתי סדרות של משדרים דרמטיים: "חשבון פשוט" ו"גאומטריה – נא להכיר" שזיכו את טח"י בפרסים יוקרתיים.
בין היתר, כיהנה כמנהלת מדעטק - המוזיאון הלאומי למדע, טכנולוגיה וחלל בחיפה וכדיקאנית הפקולטה לחינוך, למדע וטכנולוגיה, בטכניון. הקימה ומנהלת את "קשר חם" – מרכז מו"פ לקידום, שיפור וריענון החינוך המתמטי בישראל, הטכניון, מאז שנת 1986.
במסגרת "קשר חם" נצה מובשוביץ-הדר יזמה פרויקטים רבים, שביניהם יצוינו:

"פרויקט רמזור למורה", מאגר מערכי שיעור, תוכניות הוראה ופריטי הערכת הישגים לשימוש של קהיליית המורים למתמטיקה בישראל.
מיזם "הבזקי חדשות במתמטיקה לתלמידי תיכון" – אוסף של מצגות חד-נושאיות המיועדות לחשיפת תלמידי תיכון למתמטיקה בת-זמננו בד בבד עם לימודיהם בחטיבה העליונה.החל משנת 2008 פתחה במיזם אישי, המיועד לחבב את המתמטיקה על הציבור הרחב, והיא נותנת הרצאות במתמטיקה לציבור הרחב תחת הכותרת "מתמטיקה על כוס קפה".
החל משנת 2010, חברה במועצה המייעצת של המוזיאון הלאומי למתמטיקה בניו-יורק (National Museum of Mathematics) MOMATH. החל משנת 2011, מכהנת כעמיתת-מחקר בכירה במוסד שמואל נאמן למחקר מדיניות לאומית.


כתיבה
נצה מובשוביץ-הדר כתבה ספרים ומאמרים רבים, הרצתה בכנסים בינלאומיים והעמידה דור של תלמידים ההולכים בעקבותיה במחקר ובפיתוח של תוכניות לימודים חדשניות במתמטיקה. המשותף לכל פעילויותיה הוא הניסיון להגיש את המתמטיקה בצורה המעוררת התפעלות ומעודדת יצירתיות, לצד החתירה להבנת הגורמים המעכבים הצלחה ולהתמודדות עימם.
נצה מובשוביץ-הדר עמדה בעבר בראש צוות כתיבה של סדרת ספרי לימוד במתמטיקה לתלמידים מתקשים בשם "מסמטיקה – מתמטיקה גשר לבגרות", ששירתה שנים רבות אוכלוסיות רחבות של תלמידים שנרתעו ממתמטיקה ולא הגיעו לרמה המינימלית הנדרשת של בחינות הבגרות.
בעקבות קורס שנתנה בטכניון כתבה (עם המתמטיקאי מאוניברסיטת קייפטאון, דרום אפריקה, פרופ' ג'ון ווב John Webb) את "ספר הפרדוקסים" שנקרא: "אחד שווה אפס ועוד הפתעות מתמטיות", פורסם באנגלית ותורגם לעברית.
כתבה, עם פרופ' עטרה שריקי, ספר ללימוד לוגיקה בשם "לוגיקה בארץ הפלאות" שמבוסס על קריאת "הרפתקאות אליס בארץ הפלאות" - יצירתו הקלאסית של לואיס קרול (שם ספרותי של הלוגיקן צ'ארלס לוטוויג דודג'סון), פורסם בעברית ותורגם לאנגלית.
תרגמה לעברית ספר פופולרי על מתמטיקה מאת איאן סטוארט (מגדולי הפופולרייזרים של מתמטיקה) ששמו "לאלף את האינסוף".
יחד עם ד"ר יעל אדרי, עבדה על שילוב החינוך לערכים בהוראת מתמטיקה, ואוסף של דוגמאות לכך יצא בהוצאת הטכניון.
ערכה לקראת יום העצמאות ה-70 למדינת ישראל ספר על החינוך המתמטי בישראל שיצא בהוצאת World Scientific ככרך 13 בסדרת ספרים על החינוך המתמטי בארצות התבל.
ערכה את הספר "איש אחד בדור מיוחד" - לקט שירים וסיפורים מפרי עטו של אביה ד"ר אליעזר בונה.


פרסים ומענקים
2017 - מענק תלת-שנתי מאת עיריית ראשון לציון, עבור מיזם "רמזור למורה”
2016 - מענק מחקר תלת שנתי מאת משרד המדע והטכנולוגיה, עבור מיזם "הבזקי חדשות"
2014 - מענק תלת-שנתי מקרן טראמפ, עבור מיזם "רמזור למורה”
2014 - מענק מחקר מתמשך מטעם מוסד שמואל נאמן למחקר מדיניות לאומית, עבור מיזם "רמזור למורה”
2008 - מענק מחקר תלת-שנתי מטעם האקדמיה הלאומית הישראלית למדעים, עבור מיזם "הבזקי חדשות"
2003 - מדענית מצטיינת בטכניון, הצדעה לאישה במדע, עיריית חיפה
2000 - האישה המצטיינת לשנת 2000, עיריית חיפה
1995 - פרס על שם לסטר פורד (Lester R. Ford), מאת האיגוד האמריקאי למתמטיקה (Mathematical Association of America), על מאמרה (עם פרופ' ישראל קליינר) "The Role of Paradoxes in the Evolution of Mathematics"
1995- פרס ע"ש ג'קנאו על הצטיינות בהוראה בטכניון
1990-2007 מענקים מאת משרד החינוך והתרבות עבור "קשר חם"
1972 - מענק מקרן פולברייט ללימודי דוקטורט בארצות הברית


פרסומים עיקריים

ע. שריקי, נ. מובשוביץ-הדר, לוגיקה בארץ הפלאות - מבוא ללוגיקה באמצעות קריאת הרפתקאות אליס בארץ הפלאות, 2013, מכון מופ"ת, 197 עמודים.
נ. מובשוביץ-הדר: "המחקר הבינל"א השלישי להערכת הישגים במתמטיקה ובמדעים - מבחר תוצאות לחטיבת הביניים בישראל ובמדינות אחרות” על"ה - עלון למורי המתמטיקה מס. 21, 1997
נ. מובשוביץ-הדר: "המחקר הבינל"א השלישי להערכת הישגים במתמטיקה ובמדעים - מבחר תוצאות לבית הספר היסודי בישראל ובמדינות אחרות" על"ה - עלון למורי המתמטיקה מס. 22, 1997
נ. מובשוביץ-הדר: "המחקר הבינל"א השלישי להערכת הישגים במתמטיקה ובמדעים - מבחר תוצאות לחטיבה העליונה בישראל ובמדינות אחרות", על"ה - עלון למורי המתמטיקה מס. 23, 1998
יעל אדרי ונצה מובשוביץ-הדר (2013) : “מורים למתמטיקה מתגייסים לחינוך לערכים.” דפים 55, עמ. 90-117 בהוצאת מכון מופת
יעל אדרי ונצה מובשוביץ-הדר (2014) :" חינוך לערכים במסגרת דיסציפלינארית – מחקר פעולה בשיעורי מתמטיקה". כתב עת לעיון ומחקר בחינוך מתמטי. גיליון 2 עמ. 15-42

		
		
		
		

		
		


לקריאה נוספת
שי חורב, נצה מובשוביץ-הדר, בלקסיקון החיפאים אישים ודמויות בחיפה, דוכיפת הוצאה לאור, עמ' 230–231, 2018.


קישורים חיצוניים
קורות חיים ורשימת פרסומים של נצה מובשוביץ-הדר, באתר הטכניון - מכון טכנולוגי לישראל
רשימת פרסומים של נצה מובשוביץ-הדר, באתר Research Gate
פרויקט רמזור למורה, מאגר מערכי שיעור, תוכניות הוראה ופריטי הערכת הישגים לשימוש של המורים למתמטיקה בישראל, נצה מובשוביץ-הדר מנהלת הפרויקט
ביקורת על הספר לוגיקה בארץ הפלאות מאת: עטרה שריקי, נצה מובשוביץ-הדר, באתר טקסט.
על הספר "אחד שווה אפס ועוד הפתעות מתמטיות" מאת נצה מובשוביץ-הדר וג'ון ווב באתר מרכז המורים למתמטיקה לעל-יסודי
נצה מובשוביץ-הדר, תלמידי תיכון כולם זכאים להיחשף לנפלאות המתמטיקה בת זמננו. האומנם?, על מיזם "הבזקי חדשות במתמטיקה לתלמידי תיכון", באתר הגיע זמן חינוך
נצה מובשוביץ-הדר, הרצאה על מספרים ראשוניים והצפנה, יסודות ה-RSA


הערות שוליים