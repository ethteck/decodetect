שריר הטרפז (TA: Musculus trapezius) הוא שריר שטחי ורחב הממוקם באזור הגב העליון. שמו העברי של השריר מטעה, שכן שמו הלועזי של השריר נגזר מהמונח trapezium המתאר מרובע (ולא טרפז) מכיוון שצורתם של שני שרירי הטרפז יחד מזכירה דלתון (סוג של מרובע).
שריר הטרפז מחבר את חגורת הכתף לגולגולת ולעמוד השדרה בכיוונים שונים ומשמש להנעת עצם השכם במגוון תנועות.


תיאור

לשריר הטרפז נקודות התחלה רבות הנמשכות לאורך עמוד השדרה מהגולגולת ועד לחוליה החזית התחתונה: החל בקו העורפי העליון (Linea nuchalis superior) ובגבשון העורף החיצון (Protuberantia occipitalis externa) של עצם העורף, דרך רצועת העורף (Ligamentum nuchae) והזיז הקוצי של חולית הצוואר השביעית (C7) ועד הזיזים הקוציים של החוליות החזיות (T1-T12).
מכל נקודות ההתחלה של השריר מתכנסים סיביו ומתחברים לשליש הצידי של עצם הבריח, לשיא הכתף ולקוץ השכם.
צורת החיבור של השריר בכיוונים שונים ביחס לחיבורו לחגורת הכתף יוצרת לו שלושה חלקים מובחנים בפעולתם:

חלק עליון עם סיבים היורדים אל עצם השכם (Pars descendens musculus trapezii) - מרים את עצם השכם. בפעולה משותפת עם החלק התחתון, מסובב את עצם השכם.
חלק אמצעי עם סיבים רוחביים (Pars transversa musculus trapezii) - מקרב את עצם השכם.
חלק תחתון עם סיבים העולים אל עצם השכם (Pars ascendens musculus trapezii ascendens) - מוריד את עצם השכם. בפעולה משותפת עם החלק העליון, מסובב את עצם השכם.


עיצבוב
שריר הטרפז מעוצבב על ידי עצב הלוואי (CN XI) ועל ידי עצבי הצוואר (C3, C4).


ראו גם
אנטומיה טופוגרפית (צוואר, גו במבט אחורי, בית חזה במבט צידי)
אנטומיה - מונחים


קישורים חיצוניים