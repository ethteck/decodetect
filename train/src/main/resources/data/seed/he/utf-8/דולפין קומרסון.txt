דולפין קומרסון (שם מדעי: Cephalorhynchus commersonii) הוא מין של דולפין מהסוג דולפין קטן שבמשפחת הדולפיניים. דולפין הקומרסון נקרא על שם פיליברט קומרסון, אשר גילה אותו לראשונה ב-1767 במצר מגלן.
לדולפין הקומרסון ישנן צורות מאוד ייחודיות על גופו: ראש, סנפיר גב וזנב שחורים, עם גרון וגוף לבנים. המראה שלו מזכיר את בני משפחת הפוקניים, אך התנהגותו אופיינית לדולפין. סנפיר הגב ארוך וישר, מתפצל לחריץ בצורת V באמצע ומסתיים בקצה מעוגל. הזכר והנקבה נבדלים על ידי צורתו של הכתם השחור על בטנם: הכתם בצורת דמעה אצל זכרים ומעוגל יותר אצל נקבות. לדולפין הקומרסון אין חרטום.
דולפיני הקומרסון פעילים מאוד, ונצפים בדרך כלל שוחים במהירות, מסתובבים במעגלים או קופצים מעל פני המים. הם אוהבים מאוד לשחות במהירות מאחורי סירות מהירות או לשחות הפוך, בין השאר בשביל לראות יותר טוב את טרפם. דולפיני קומרסון נצפו גם קרוב לחוף.
דולפין הקומרסון ניזון מדגים ומדיונונים. דולפיני הקומרסון הדרום אמריקאים אוכלים גם סרטנים.
דולפין הקומרסון הוא אחד מהדולפינים הקטנים ביותר, עם אורך של כ-1.5 מ'. נקבה בוגרת שנצפתה בפטגוניה היא היונקת הימית הקטנה ביותר בעולם, עם משקל של כ-23 ק"ג ואורך של כ-1.36 מ'.
תפוצתם המדויקת של הדולפינים אינה ידועה, אך אזור התפוצה הידוע למדע כיום מסתמך על שתי אוכלוסיות: אחת בדרום אמריקה, דהיינו פוארטו דסאדו (ארגנטינה), ארץ האש ואיי פוקלנד, ואחת באיי קרגלן.
הנקבות מגיעות לגיל הרבייה בגיל שש עד תשע שנים, והזכרים מגיעים לגיל הרבייה בערך באותו הזמן. ההזדווגות מתרחשת באביב ובקיץ, והנקבה ממליטה לאחר כ-11 חודשי היריון. הפרט המבוגר ביותר הידוע של דולפין קומרסון מת בגיל 18 שנים.


קישורים חיצוניים

דולפין קומרסון, באתר ITIS (באנגלית)
דולפין קומרסון, באתר NCBI (באנגלית)
דולפין קומרסון, באתר Animal Diversity Web (באנגלית)
דולפין קומרסון, בבסיס הנתונים ARKive (באנגלית)
דולפין קומרסון, באתר האנציקלופדיה של החיים (באנגלית)
דולפין קומרסון, באתר GBIF (באנגלית)


הערות שוליים