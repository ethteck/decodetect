הקרן למצוינות בתרבות היא קרן פרטית לתמיכה, טיפוח וליווי של אמנים ישראלים מצטיינים שפעלה עד שנת 2008.
הקרן מאתרת ובוחרת את האמנים הישראלים בעלי הפוטנציאל הגבוה ביותר למצוינות במגוון תחומי אמנות: אמנות פלסטית וחזותית, מוזיקה (קלאסית, ג'אז וישראלית), מחול, תיאטרון, קולנוע, עיצוב מוצר, תקשורת חזותית, עיצוב אופנה וכתיבה. התמיכה והליווי ניתנים לאמנים לתקופה של מספר שנים. 
הקרן הוקמה ומנוהלת על ידי רחל מראני, לשעבר נספחת התרבות של ישראל בוושינגטון, והיא ממומנת על ידי אנשי עסקים, חברות וקרנות בארץ ובעולם. בצוותים האמנותיים, שבוחרים את האמנים המצטיינים, משתתפים 35 אמנים ואנשי תרבות בכירים, כולל שישה חתני פרס ישראל, כולם בהתנדבות. בהם: דני קרוון, דוד טרטקובר, מיכל זמורה-כהן, חיים טופול, יוסי מר-חיים, מנדי רודן, אוהד נהרין, דני גוטפריד, רון ארד, אשר פיש, יאיר ורדי, גבי אלדור, דובי לנץ, גרשון ברם, אלכס פדואה ומיכה לבינסון.
טיפוח האמנים מתמקד בשני תחומים עיקריים: קידום ומימוש הכישרון האמנותי וארגון ופיתוח הקריירה. הקרן בונה ביחד עם האמן תוכנית קידום אישית המותאמת לתחום עיסוקו, אופיו וצרכיו המקצועיים. התוכניות רבות ומגוונות ומשתנות מאמן לאמן, למשל: הכשרה עם מנטור בינלאומי, השתלמות בקורסים מיוחדים במדינות שונות, התמחות בתוכנות מחשב מקצועיות, ועוד.
הקרן מעודדת את האמנים לפעילות פרו-אקטיבית גם בקידום הקריירה שלהם, תוך הבנה שכישרון אמנותי גדול הוא תנאי הכרחי אך לא מספיק למימוש הפוטנציאל ולהצלחה. נבחרי הקרן משתתפים במספר סמינרים ומפגשים שנתיים העוסקים ב"כישורי קריירה". בסמינרים אלה נחשפים האמנים, לפעמים לראשונה בחייהם, לנושאים ומושגים מעולם העסקים, כמו חשיבה אסטרטגית ותכנון ארוך טווח, ניהול, פרזנטציה, שיווק, מיתוג, קניין רוחני, נטוורקינג ועוד. מומחים מקצועיים עומדים לרשות הנבחרים גם במהלך השנה ועוזרים לאמנים בהכנת תוכניות תקציביות, בתכנון והקמת פרויקטים, ועוד. בנוסף, זוכים אמני הקרן הרוצים בכך גם בתהליך אישי של אימון עסקי. 
מודל הקרן הוא ייחודי בעולם, ונבנה בשיתוף פעולה עם חוקרים באוניברסיטאות הרווארד וקולומביה בארצות הברית. הגישה ואופן הפעילות שונים מהמקובל בתחום התרבות, ודומים יותר באופיים לעולם העסקי.


נבחרי הקרן בשנים 2002 - 2008
מוזיקה עברית: שלומי שבן, רונה קינן, דין דין אביב, רן שם טוב (איזבו), ליאור אלמליח, דוד דאור, ויקטוריה חנה.
מוזיקה קלאסית: גיל שוחט, דן אטינגר, ירון גוטפריד, חן רייס, אבנר דורמן, קרן הדר.
ג'אז: אלי דג'יברי ואבישי כהן.
תיאטרון: איתי טיראן, עידית הרמן (תיאטרון קליפה), מעצב התאורה והתפאורה במבי פרידמן, מירה עוואד, קרן צור.
כתיבה: אתגר קרת, אשכול נבו.
קולנוע וטלוויזיה: תומר הימן, דוד אופק, ניר ברגמן.
אמנות פלסטית: יהודית סספורטס, זויה צ'רקסקי, עדי נס, גל ויינשטיין, יעל ברתנא, טליה קינן.
תקשורת חזותית: המעצב הגרפי עדי שטרן, המאיירת רותו מודן.
עיצוב אופנה: קלודט זורע, מירית ויינשטוק, אבשלום גור.
מחול: יסמין גודר, עמנואל גת, שרון אייל. 
עיצוב מוצר: רון גלעד, טל גור.
רב תחומי: אוהד פישוף.