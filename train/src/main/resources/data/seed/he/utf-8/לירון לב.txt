לירון לב (נולד ב-5 בדצמבר 1982) הוא זמר, פזמונאי, מלחין, שחקן ומדבב ישראלי.


ביוגרפיה
לירון לב נולד וגדל בפתח תקווה, וב-1989 בגיל 7 החל לנגן בגיטרה, לשיר ולשחק. כבר בילדותו כתב שירים עם אחיו וביצע אותם בתחרויות לכישרונות צעירים: ב-1993 בגיל 11 זכה בתחרות "פסטיקט" עם השיר "דור זהב" וב-1997 בגיל 15 זכה בתחרות "קולות וצלילים" עם השיר "כמו סרט מצויר".את שירותו בצה"ל עשה בלהקת חיל החינוך בהרכב אקוסטי בשם "ארבע על ארבע". בשנת 2002, בעודו חייל, הופיע בתוכנית "כדי שלא יאבד", תוכנית מיוחדת להנצחת חללי צה"ל שמפיקה הטלוויזיה החינוכית בשיתוף קצין חינוך ראשי ומשודרת מדי שנה ביום הזיכרון. לב ביצע את השיר "לא שכחתי דבר" שהלחין למילותיו של חייל שנפל.


קריירה
כנער צעיר שיחק בתפקידי-משנה במחזות זמר: בשנת 1995 גילם את תפקיד פרידריך פון טרמפ (הילד השני במשפחה) במחזמר "צלילי המוסיקה" בכיכובה של חני נחמיאס, ובשנת 1997 השתתף במחזמר המקורי "הלב" בכיכובו של טוביה צפיר.


כמדבב
בעקבות השתתפותו במחזמר "הלב", ב-1997 החל לדבב ולשיר בעברית בסדרות ובסרטי הנפשה לילדים. לאורך השנים דיבב עשרות תפקידים, בהם: אוליבר טוויסט בסדרה "אוליבר טוויסט", כריסטופר רובין בסרטי "פו הדב", טום רידל בסרט "הארי פוטר וחדר הסודות", סקאמפ בסרט "היפהפייה והיחפן 2 ההרפתקה של סקאמפ", פייר בסדרה "היה היה - ממציאים" ו"היה היה - דואגים לכדור הארץ", טראנקס בסדרות ובסרטי "דרגון בול Z" ו"דרגון בול GT", קספר בסדרה ובסרט "קספר ובית הספר לרוחות", אדם פרייס/נורמן פרייס ב"סמי הכבאי", ג'יימס ב"פוקימון" וגם ב"פריקבוי וצ'אם צ'אם", "מיקמק" (ובסרט מיקמק), אוון ב"אי-שרדות","קיד וקאט", "אווטאר","האגדה של קורה", "חברים בחווה", "מספרי משימה", "אובי", "ג'יבר ג'אבר", "היכון, חידון, הופ!", "תיק תיק תק", "דובוני אכפת לי", "זובומפו", "הרפתקאות מקס" ועוד. ברבות מהסדרות הוא אף ביצע את שירי הפתיחה או שר שירים מתוך הסרטים והסדרות הוא דיבב גם בבייבלייד עידן המתכת, אלופי המתכת וזעם המתכת את ריוגה, באו (Bau) ועוד, גם בבקוגן, שון ואת שוג'י. בסדרה "סוניק SatAM" דיבב את סוניק הקיפוד וביצע את הגרסה השנייה של שיר הפתיחה. בסדרה "קספר ובית ספר לרוחות" הוא דיבב את קספר, ב-2013 דיבב את גאי בסרט "הקרודים" ואת הנסיך הנס בסרט "לשבור את הקרח". ב-2016 דיבב את ברנץ' בסרט "טרולים". ב-2017 דיבב את לומייר מהסרט "היפה והחיה". ב-2018 דיבב את דמותו של תומאס מקגרגור בסרט "פיטר ראביט". ב-2019 דיבב את דמותו של סימבה בסרט "מלך האריות".


בטלוויזיה
לירון לב זכה לחשיפה ציבורית נרחבת בשנת 2004 כשהשתתף בעונה השנייה של תוכנית המציאות המוזיקלית "כוכב נולד". ביצועו לשיר "נבראתי לך" של שלמה ארצי נחרט בתודעה הציבורית כאחד הביצועים האיכותיים בתוכנית[דרוש מקור], אולם לא הציל אותו מהדחה. הפקת התוכנית ארגנה תוכנית "גלגל הצלה" שבה הוחזר לב על ידי הצופים, אולם לא עלה לגמר וסיים במקום הרביעי. בתום התוכנית הופיע במופע בימתי עם בוגרי העונה.
בנובמבר 2005 הופיע עם דני רובס בתוכנית "דואט ישראלי" ששודרה בערוץ חינוכית 23. בכל תוכנית הופגשו שני אמנים ישראליים לשיחה משותפת על יצירה ולביצועים משותפים לשיריהם. רובס ביצע בה את השיר "תחזירי מלחמה" שכתב והלחין לב.


כזמר
לאחר השתתפותו ב"כוכב נולד", הוחתם לב בחברת התקליטים NMC. במרץ 2007 הוציא סינגל ראשון בשם "מתעורר מחדש" שכתב והלחין, אולם האלבום (שכבר הוקלט) נגנז בסופו של דבר ולא יצא לחנויות.
לב החל לעבוד על אלבום נוסף; בינואר 2010 יצא הסינגל הראשון "לב פתוח" ובאוגוסט 2011 יצא הסינגל "השמש חזקה מדי". בנובמבר יצא הסינגל "שנינו".
בינואר 2014 השיק יחד עם רבקה זהר את אלבומם המשותף "לא כמו אתמול". במאי 2015 יצא אלבומם המשותף השני "אור מסביב".


על הבמות
בחנוכה 2004 שיחק לב בתפקיד ראשי במחזמר המקורי "האסופית" שיצר אבי קורן והלחין מירון מינסטר. הוא גילם את גילברט בלייט, חברהּ של אן שרלי (סשה גרישקוב, שהייתה איתו גם בעונה השנייה של כוכב נולד) לצד מיקי קם בתפקיד הדודה מרילה.בחנוכה 2005 השתתף במופע "שיר נולד" – זמרים ישראלים שרים שירי ילדים מכל הזמנים – שביים משה קפטן לצד זמרים ושחקנים רבים, בהם צביקה הדר, צביקה פיק, עודד מנשה, ריקי גל, נינט טייב, מאיה בוסקילה, בוגרי כוכב נולד ועוד.
בשנת 2005 שיחק בסדרת הטלוויזיה לנוער "השמינייה" בערוץ הילדים אצל HOT, ואף שר את שיר הפתיח "מול כל העולם", שהפך ללהיט גדול בקרב מעריציה. לב גילם את דמותו של אילן הרמן, בעונה הראשונה חייל שהיה חבר של רוני (דון לני גבאי), ובעונה השנייה משוחרר טרי שמנסה את דרכו בעולם המוזיקה ומשתתף בתוכנית ריאליטי בסגנון "כוכב נולד".
מ-2010 משתתף במופע מחווה מוזיקלי לגשש החיוור בשם "כולם חכמים כולם" לצד אורי בנאי, אבי דור ודורי בן זאב, בהנחייתם ובניהולם המוזיקלי של האחים עוזי וחיים אסנר.ב-2010 גם השתתף לב במופע לכבוד המלחין אריה לבנון. לאחר המופע אזר לירון אומץ ופנה אל זמרת נוספת שהשתתפה, רבקה זהר, ואמר לה כי חומרים חדשים שכתב יהלמו מאד את קולה. זהר, אשר לא הכירה כלל את לירון לב, וסירבה פעמים רבות להצעות לדואטים ושיתופי פעולה, האזינה לחומרים של לב והוקסמה. השיר הראשון שאליו האזינה זהר, "תיקון כללי" יצא לאור בביצועם המשותף במאי 2013 והחל מסוף מאי 2013 החלו השניים להופיע במופע משותף לקראת אלבום משותף.


כיוצר לאחרים
לפסטיגל 2004 כתב יחד עם דורון מדלי את מילות השיר "לעוף" שהלחין אוהד חיטמן ושר הראל סקעת. השיר הגיע בתחרות למקום השני. לפסטיגל 2007 הלחין יחד עם טל פורר את מילותיו של דורון מדלי לשיר "הלילה אתה מנצח" שביצע תום אבני.
שיתוף הפעולה עם מדלי המשיך באלבום "תהום", אלבום הסולו הראשון של מדלי שיצא בשנת 2008. לב הלחין שלושה משירי האלבום למילים שכתב מדלי: "ממה אתה עייף", "מסלול חיי" ו"חופש" שאותו אף ביצע בדואט עם מדלי. השיר יצא כסינגל בשנת 2009.
ב-2010 כתב והלחין את השיר "צל של הזמן" לאלבום הבכורה של הזמרת הצעירה ליהי עטר.
באותה שנה פורסם השיר "בואי אליי" שאת מילותיו לב כתב לוולדי בלייברג, (גם הוא בוגר "כוכב נולד"), והלחין מיכאל צ'רקיס. בשנת 2016 כתב והלחין את השיר ״חוזר למציאות״ ללירן דנינו (גם הוא בוגר "כוכב נולד").


חיים אישיים
ב-28 בינואר 2019 הוציא קליפ בשם "אלנבי", בקליפ הוא יוצא מהארון (הוא מתנשק עם גבר בקליפ),
וסיפר בראיון ל-ynet שהוא יצא מהארון.


קישורים חיצוניים
 לירון לב, ברשת החברתית אינסטגרם
 לירון לב, ברשת החברתית myspace
לירון לב, באתר שירונט לירון לב, במסד הנתונים הקולנועיים IMDb (באנגלית)
לירון לב, במיזם "אישים" לתיעוד היצירה הישראלית
דודו כהן, לירון לב מציג: לא רק קאבר, באתר mako,‏ 28 במאי 2009
סיון פלנסיה, לירון לב - כוכב נולד, באתר המרכז לטכנולוגיה חינוכית, 12 באפריל 2010
ניר גורלי, עכבר העיר אונליין, לירון לב: "הייתי מבולבל ועכשיו יצאתי לדרך עצמאית", באתר הארץ, 25 באוגוסט 2011
איילת קליין כהן, שנות אור: רבקה זהר ולירון לב עדיין ביחד, באתר nrg‏, 27 בנובמבר 2015 
לא כמו אתמול - האלבום המשותף עם רבקה זהר שיצא בשנת 2014, LINKTON
נבראתי לך וידאו מתוך "כוכב נולד", mako ,2004
לב פתוח וואלה! תרבות, 7 בינואר 2010
nrg מעריב, מסתנוור: קליפ חדש ללירון לב, באתר nrg‏, 26 בספטמבר 2011
nrg תרבות, האזינו: לירון לב - "שנינו", באתר nrg‏, 22 בנובמבר 2011
רן בוקר, לירון לב: "אני לא יוצא מהארון - זה פשוט אני", באתר ynet, 28 בינואר 2019


הערות שוליים