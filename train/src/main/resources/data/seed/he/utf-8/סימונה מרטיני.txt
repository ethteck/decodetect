סימונה מרטיני (באיטלקית: Simone Martini;‏ 1284, סיינה – 1344, אביניון), היה צייר איטלקי מסיינה, שבחבל טוסקנה באיטליה. סימונה מרטיני היה דמות מרכזית בהתפתחות הציור האיטלקי המוקדם, והייתה לו השפעה רבה על התפתחות הסגנון הגותי הבינלאומי.


ביוגרפיה


מקורות המידע
המידע המתועד על קורות חייו מועט, כך גם מועטות היצירות שהן שלו בוודאות. הוא מוזכר בספרו של ג'ורג'ו וזארי "חיי הציירים, הפסלים והאדריכלים המצוינים ביותר", אלא שספר זה נכתב מעל מאתיים שנה מאוחר יותר ויש ספקות לגבי דיוק נתוניו. על כן הביוגרפיה של מרטיני היא משוערת ברובה, משוחזרת על פי מעט המידע ובמידה רבה על סמך זיהוי יצירותיו שנעשה בעיקר על פי סגנון הציור.


חייו האישיים
מרטיני נולד בסיינה, או בסביבתה, בשנת 1284. בשנת 1324 נישא לג'ובנה, בת למשפחת אמנים: אביה ממו די פיליפוצ'ו ואחיה ליפו ממי. ב-1336 עבר לאביניון אל חצר האפיפיור בנדיקטוס ה-12. בעקבות הצלחתו האמנותית היה מרטיני לאיש אמיד. כבר ב-1324, שנת חתונתו, רכש בית בסיינה. בצוואתו מדובר על שני בתים, כרמים וסכום ניכר של כסף. הוא נפטר באביניון ב-4 באוגוסט 1344.


פעילותו האמנותית
מקובל על המחקר שהיה תלמיד של דוצ'ו. פעילותו האמנותית החלה בסיינה בזמן כלשהו בין 1305 ל-1310, שם נשאר מרכז פעילותו עד שעבר כעבור שנים לאביניון. אולם הוא עבד גם בערים אחרות באיטליה, ביניהן פיזה וסן ג'ימיניאנו. בשנים 1312 עד 1317 שהה מדי פעם באסיסי שם עבד על הפרסקאות ועל סקיצות לויטראז'ים בבזיליקה של פרציסקוס הקדוש. ב-1317 נסע, כנראה, לנאפולי על פי הזמנת רוברט מאנז'ו, מלך נאפולי. שם צייר את תמונת המזבח של לואי הקדוש. ב-1336 עבר לאביניון, שם נוצר מרכז אמנותי חשוב בעקבות המעבר של חצר האפיפיור.


יצירותיו
רק מעטות היצירות עליהן ידוע בוודאות שהן שלו:

המאסטה, פרסקו מ-1315, ב-Palazzo Pubblico בסיינה. זוהי אחת היצירות המתועדות הראשונות שלו.
לואי הקדוש מטולוז מכתיר את רוברט מאנז'ו (1317), במוזיאון קפידומונטה בנאפולי.
פוליפטיך של קתרינה הקדושה מאלכסנדריה (1319), בפיזה.
הבשורה (1333), אותה צייר יחד עם גיסו ליפו ממי עבור הקתדרלה של סיינה. נמצאת כיום בגלריית אופיצי בפירנצה.
פרסקאות בבזיליקה של פרנציסקוס הקדוש באסיזי.
הצגת ישו בבית המקדש (1342), הגלריה לאמנות וואקר ליברפול.


קישורים חיצוניים

גלריה וירטואלית של עבודותיו של סימונה מרטיני
תמצית המסמכים הנוגעים לסימונה מרטיני, ששרדו


הערות שוליים