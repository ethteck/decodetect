מאצ'יי בולסלאב לאמפה (בפולנית: Maciej Bolesław Lampe; נולד ב-5 בפברואר 1985) הוא כדורסלן פולני המשחק בעמדת הפאוור פורוורד והסנטר בקבוצת ג'ילין נור'איסט טייגרס ובנבחרת פולין. גובהו 2.11 מטרים.


קריירה
לאמפה נולד בלודז', פולין וגדל בסטוקהולם, שוודיה. בגיל 14, נבחן בקבוצת הנוער של ריאל מדריד ולאחר שהרשים במחנה אימונים במדיה, הוחתם ל-7 שנים.
בעונת 2001/02, הוקפץ לאמפה לסגל הקבוצה הבוגרת של ריאל מדריד למספר משחקים ולאחר שלא התאקלם הושאל ליוניברסידאד קומפלוטנסה, מליגת המשנה הספרדית, במטרה לקבל דקות משחק. בסיום העונה, לאמפה נבחר לחמישיית העונה בליגת המשנה לאחר שקלע 10.5 נקודות והוריד כ-4 כדורים חוזרים בממוצע ל-24 משחקים. לאחר שנתיים בספרד, לאמפה החליט להירשם לדראפט ה-NBA של שנת 2003.


קריירה ב-NBA
למרות התחזיות המוקדמות שלפיהן היה אמור להיבחר בסיבוב הראשון, לבסוף נבחר לאמפה על ידי הניו יורק ניקס במקום ה-30 בדראפט ה-NBA של שנת 2003. לאחר מכן, לאמפה השתתף במחנה קדם ה-NBA "הרי הרוקי" בחסות ריבוק, ונבחר לחמישיית המצטיינים במחנה זה לאחר שקלע 17.2 נקודות והוריד 7 כדורים חוזרים ב-32.4 דקות במדי הניקס. לאמפה הועבר לפיניקס סאנס בטרייד ב-5 בינואר 2004, לאחר שבעונתו היחידה עם הניקס מיעט לשחק. לאמפה הפך לשחקן הצעיר ביותר שמופיע במשחק עונה סדירה בהיסטוריית הסאנס.
למרות זאת, לאחר עונה אחת במדיה הועבר שוב בטרייד לניו אורלינס הורנטס. ב-13 בפברואר 2006, הוא הועבר בטרייד ליוסטון רוקטס תמורת הרכז, מוצ'י נוריס. לאמפה עזב את הקבוצה בתחילת חלון ההעברות של חג המולד בחיפוש אחר קבוצה אירופית.
לאמפה העמיד ממוצעי NBA של 3.4 נקודות, 2.2 כדורים חוזרים וכחצי אסיסט למשחק.


קריירה אירופית
לאמפה חתם במדיה של דינמו סנקט פטרבורג מליגת העל הרוסית. אך חוזהו בקבוצה לא כובד בעקבות פשיטת הרגל של המועדון, בתחילתה של עונת 2006/07. לכן, לאמפה עבר למדי חימקי מוסקבה. בפברואר 2008, זכה בתואר הראשון שלו בקבוצה, לאחר שעזר לקבוצתו לנצח את צסק"א מוסקבה בגביע הרוסי, ונבחר לשחקן המצטיין במשחק הגמר. לאחר הופעה זו בגמר, נחל לאמפה ביחד עם קבוצתו כישלון במשחקי הפלייאוף ברוסיה, והפסידו בחצי הגמר. למרות זאת, לאמפה האריך את חוזהו בקבוצה בשלוש שנים נוספות.
לאחר שנתיים במועדון הרוסי, נאלץ לאמפה יחד עם שחקנים זרים נוספים לעזוב את חימקי בעקבות משבר כלכלי אליו נקלע המועדון. 
ב-2009 לאמפה סיכם אצל מכבי תל אביב לשנתיים בחוזה המוערך בכ-2.1 מיליון דולר, על אף שחימקי העמידה קשיים בהעברתו. בתום מספר חודשים מועט לאמפה שוחרר מהקבוצה וחתם באוניקס קאזאן, איתה זכה באליפות היורוקאפ (יול"ב) לשנת 2010/2011. לאחר שעזב את רוסיה, חתם ב-2011 חוזה לשנתיים בקבוצת קאחה לבורל ויטוריה הספרדית. באוגוסט 2013 חתם בברצלונה הספרדית, בה שיחק שנתיים עד שעבר לבשיקטש. אחרי עונה אחת בבשיקטש עבר לליגת ה-CBA הסינית, לקבוצה מהעיר שנזן. בנובמבר 2017 חתם בצ'ינגדאו איגלס הסינית. לאחר עונה עבר לג'ילין מאותה הליגה. 


קריירה בינלאומית
לאמפה שיחק בנבחרות הכדורסל הצעירות של פולין (עד 15, עד 17, עד 19 ועד 21), ובמדיהן זכה במספר תארים אישיים וקבוצתיים, ביניהן סגנות אליפות אירופה עד גיל 15. כיום הוא חבר בסגל נבחרת פולין הבוגרת, ושיחק בה באליפות אירופה בפולין.


קישורים חיצוניים

  אתר האינטרנט הרשמי של מאצ'יי לאמפהפרופיל, באתר Basketball-Reference
פרופיל, באתר eurobasket
פרופיל, באתר היורוליג
פרופיל, באתר ליגת העל הספרדית בכדורסל (בספרדית) מאצ'יי לאמפה, ברשת החברתית פייסבוק
דף השחקן באתר דראפט ה-NBA


הערות שוליים