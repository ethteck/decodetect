מלכים צלבנים 2 הוא משחק אסטרטגיה רחב שאירועיו מתרחשים בימי הביניים. המשחק פורסם על ידי חברת Paradox Interactive בתור המשך למשחק מלכים צלבנים. הוא שוחרר למערכות windows של מיקרוסופט ב-14 בפברואר 2012.


משחקיות
המשחק הוא סימולטור שושלות בו השחקן שולט בשושלת ימי-בנימית בין משנת 1066 ועד 1453, למרות שבהרחבות האלים העתיקים וקרל הגדול ניתן להתחיל את המשחק מהשנים 867 ו-769. דרך השימוש האסטרטגי במלחמה, נישואין התנקשויות ועוד אמצעים רבים, השחקן צריך לגרום להצלחת שושלתו. המשחק כולל מספר דמויות היסטוריות כגון וויליאם הכובש, קרל הגדול, אל סיד, הארון א-רשיד, צלאח א-דין, אבל מאפשר לשחק ולפתח דמויות בדיוניות.   
הסימולציה חסרת סוף עלילתי כך שה"הצלחה" מוגדרת לחלוטין על ידי השחקן. המשחק נגמר כאשר דמותו הנוכחית של השחקן מתה ללא יורש מאותה שושלת או כאשר מגיעה השנה 1453.
בתוך המשחק ישנן מערכות גנטיקה וחינוך כך שצאצאים יירשו תכונות, תרבות, דת ומיומנויות מהוריהם ומחנכיהם. מערכת זו מוסיפה עוד שכבה לאסטרטגיות של נישואין, מעבר לבריתות דיפלומטיות וצבירת יוקרה וממון.
בעוד שניתן לבחור כמעט כל אציל בעל אדמות, יש כמה סוגי דמויות שלא ניתן לשחק ללא מודים כגון תיאוקרטיות. ההרחבות הרבות של המשחק מאפשרות גם לשחק באמצעות שליטים מוסלמים, פגנים, הודים ורפובליקות סחר.