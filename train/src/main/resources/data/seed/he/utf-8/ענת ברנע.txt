ענת ברנע (לסקר) (נולדה ב-16 באפריל 1949) היא דוקטור למדעי המוח בעלת תואר שני בפיזיולוגיה, ומורה מוסמכת להוראת המדעים. תחום המחקר בו עוסקת הוא הפעילות החשמלית של המוח בקרב דיסלקטים, לקויי למידה ולקויים אחרים. ממובילי תחום הנוירופידבק בישראל, מלמדת את התחום וחוקרת אותו. מייסדי חברת BioEye שעוסקת במעקב אחר מדדי עיניים והקשר שלהם לתפקוד קוגניטיבי ורגשי.


קורות חיים


ילדותה ובגרותה
ענת ברנע (לסקר) נולדה ב-1949 בקיבוץ יגור שם העבירה את כל ילדותה ונעוריה. בסיום התיכון הלכה לשנת שירות בקיבוץ צעיר ולאחר מכן שירתה בצבא כמדריכה בבית ספר שדה במדרשת שדה בוקר. לאחר השירות הצבאי חזרה לקיבוץ יגור, שם נישאה ונולד בנה הבכור. בהיותו בן שלוש עברה המשפחה לקיבוץ גבעת חיים איחוד.
ברנע נשואה, אם לשלושה בנים וסבתא לחמישה נכדים.


לימודיה
ברנע למדה ביולוגיה לתואר ראשון בשילוב תעודה להוראת מדעים, במכללת אורנים ובאוניברסיטת חיפה. את לימודי התואר השני למדה באוניברסיטת תל אביב, והמחקר לתיזה עסק במשק האנרגיה והחנקן של גמל חד דבשתי. במקביל ללימודי התואר השני, עברה ברנע קורסים בפסיכולוגיה, דבר שהוביל אותה לשנות את כיוון המחקר שלה.
את הדוקטורט עשתה בנוירופיזיולוגיה בבית הספר לרפואה בטכניון - מכון טכנולוגי לישראל, ונושא המחקר היה הפעילות המוחית החשמלית במטלות זיכרון אצל דיסלקטים. במהלך הדוקטורט עברה השתלמות בפסיכולוגיה קוגניטיבית ובלקויות למידה, באוניברסיטת חיפה.
לאחר סיום הדוקטורט עברה לאוניברסיטת חיפה ללימודי פוסט-דוקטורט, והייתה ממקימי המעבדה ל-EEG ו-ERP בראשות פרופ' צביה ברזניץ.
ב-1993 התחילה ללמד במכללה להכשרת מורים, מכללת גורדון בחיפה, בחוג לחינוך מיוחד ובחוג להוראת המדעים. במכללת גורדון לימדה כ-18 שנים.
ב-1999 הקימה את המרפאה הראשונה: "ביוקשב", בגבעת חיים איחוד, בו היא עוסקת בעיקר בטיפולי נוירופידבק, ביופידבק ובאבחונים באמצעות EEG, ובנוסף באבחונים קוגניטיביים ממוחשבים, בעיקר BRC. האוכלוסיות המטופלות במכוני "ביוקשב" הם אנשים עם הפרעות קשב, פגועי ראש, אפילפטים, לקויי למידה ואנשים עם תסמונות הקשת האוטיסטית.
ברנע למדה נוירופידבק בפראג, בלוס אנג'לס, בשווייץ ובסנקט פטרבורג.
ברנע וביוקשב היו חלק מקבוצה של מוסדות מחקר באירופה שקיבלו מענק מחקר מהאיחוד האירופי לביצוע מחקר על קשב בטכנולוגיות מגוונות, ובהן נוירופידבק, כשיטה לשיפור הקשב. כמו כן, ברנע ביצעה מחקרים אקדמיים על ההשפעה של נוירופידבק על מדדים קוגניטיביים שונים. את כל המחקרים האקדמיים עשתה בשיתוף פעולה עם פרופ' ערן זיידל מאוניברסיטת UCLA.
ברנע הקימה ביחד עם ד"ר יובל עודד את האיגוד לביופידבק ונוירופידבק בישראל (IBNA).
ברנע היא ממייסדי חברת BioEye, שעוסקת במעקב אחר מדדי עיניים והקשר שלהם לתפקוד קוגניטיבי ורגשי.


מאמרים


פרסומים בעברית
ברנע ענת, המוח יכול – נוירופידבק כטיפול. גליליאו 46: 30 – 35 (2001)
ברנע ענת, פוטנציאלים מעוררים ככלי במחקר קוגניטיבי. כתב עת ישראלי לריפוי בעיסוק 3(2): 55 – 63 (1994)
ברנע ענת, מוח מתמטי: על יכולות ולקויות. גליליאו 40: 54 – 57 (2000)
ברנע ענת, מוח מתמטי. הד החינוך 75 (4): 24 – 27 (2000)
ברנע ענת, מוחו, מוחה. גליליאו 31: 22 – 27 (1998)
יהודית לפידות-ברמן, צפורה אשרת, ענת ברנע
השפעת קורס מבוא למדע על עמדותיהם של פרחי הוראה כלפי נושאים מדעיים בחיי יומיום. עיון ומחקר בהכשרת מורים 4: 49 – 64 (1997).
קריים זקי, ברנע ענת, יוד, תריס בפני פיגור שכלי. גלילאו 58: 56-61 (2003 )


קישורים חיצוניים
ענת ברנע באתר "ביוקשב"
מאמר של ענת ברנע באתר "פסיכולוגיה עברית"
 ענת ברנע מדברת על טיפול בהפרעת קשב וריכוז בעזרת נוירופידבק, סרטון  באתר יוטיוב