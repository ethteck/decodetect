מנהרת כביש השטח האווירי (באנגלית: Heathrow Airside Road Tunnel, בראשי תיבות ART) היא מנהרה הממוקמת בחלקו הדרום מערבי של נמל התעופה לונדון הית'רו. היא מקשרת מתחת לשטח הנמל בין טרמינלים 2 ו-3 שבמרכזו לבין טרמינל 5, הממוקם בקצהו המערבי. הנסיעה במנהרה מוגבלת לרכבי שירות מאושרים של נמל התעופה בלבד.


הקמת המנהרה
המנהרה נחפרה במסגרת פרויקט הקמת טרמינל 5, לאחר שהתברר הצורך בדרך שירות שתחבר בין דרכי השירות במרכז הנמל לבין דרכי השירות באזור הטרמינל החדש. הבחירה לבנות מנהרה נועדה לאפשר נסיעה של רכבי שירות בין שני האתרים ללא עיכובים וללא הפרעה לתנועת המטוסים במסלולי ההסעה המשתרעים ביניהם.
בניית המנהרה החלה בשנת 1999 והיא נפתחה לשימוש בחודש מרץ 2005. הבנייה הייתה מאתגרת במיוחד בשל מספר סיבות:

המנהרה משתרעת בעומק מועט מתחת לפני השטח של הנמל
תוואי המנהרה חולף שלושה מטר בלבד מעל מנהרת רכבת ההית'רו אקספרס המובילה אל טרמינל 4 בנמל
הצורך לבנות את המנהרה מבלי לגרום כל הפרעה לפעילות השוטפת בנמל, שהוא מן העמוסים בעולם.שני קטעים באורך של 60 מטר כל אחד בשני קצות המנהרה נבנו בשיטת "חפור וכסה". יתרת המנהרה (1,300 מטר) נחפרה באמצעות מכונות קידוח תת-קרקעיות. במנהרות נבנתה מעטפת בטון מחוזקת בשל הקרבה לפני השטח ולרחבות החניה ומסלולי ההסעה שעליו ולמנהרת הרכבת שתחתיו.
המנהרה נבנתה על ידי מספר קבלנים אזרחיים בפיקוחה של מפעילת הנמל, חברת Heathrow Airport Holdings.


המנהרה

המנהרה, באורך של 1,420 מטר, משתרעת ממזרח למערב מעט מצפון למסלול הדרומי של הנמל. היא כוללת זוג מנהרות חד סטריות המופרדות על ידי קיר תמך. קוטר כל אחת מן המנהרות במרבית אורכן הוא 8.1 מטרים. כל אחת כוללת נתיב נסיעה יחיד ברוחב של ששה מטר. הוא רחב דיו כדי לאפשר לאוטובוסי שירות לנסוע במנהרות וכן כדי לאפשר לאוטובוס לעקוף אוטובוס אחר שיעמוד באחד מצדי הנתיב. פתחי מעבר לשעת חירום נקבעו בכותל שבין המנהרות במרחק של 100 עד 130 מטר זה מזה.
הפורטל (פתח הכניסה) המזרחי של המנהרה ממוקם בתווך שבין טרמינלים 2 ו-3. הפורטל המערבי ממוקם מדרום מערב לטרמינל 5. כל אחד מהפורטלים כולל רמפת ירידה לתוך המנהרה.


מיקום הפורטלים
פורטל מזרחי: 51°28′10″N 0°27′18″W
פורטל מערבי: 51°28′06″N 0°29′26″W.


קישורים חיצוניים
מסמך מכנס מדעי אודות המנהרה ובנייתה, 2003 (מפת נתיב המנהרה מופיעה בעמוד השני)
דף מידע על פרויקט המנהרה מאתר חברת Mot MacDonald, באתר Internet Archive