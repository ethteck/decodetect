אריה מערות (שם מדעי: Panthera leo spelaea) הוא טורף נכחד במין אריה במשפחת החתוליים. הוא ידוע ממאובנים ומדוגמאות רבים בהם הוא מצוי באמנות פרהיסטורית. הוא חי בתקופת הפליסטוקן, לפני 370,000 עד 2000 שנה, אז נכחד.


תיאור
תת-מין זה של האריה היה אחד האריות הגדולים ביותר. לשלד של זכר בוגר, שנמצא בשנת 1985 באזור גרמניה, היו כתפיים בגובה 1.2 מטרים ואורך גוף של 2.1 מטרים ללא הזנב, ומשקלו היה בין 350-160 ק"ג. זהו בערך הגודל של זכר גדול של האריות כיום. פרטים אחרים שנמצאו היו גדולים אף יותר. מכאן, שאריה המערות היה גדול ב-8% - 10% מהאריות המודרניים כיום, אך קטן מהאריה האמריקני. 
אריה המערות ידוע מציורי מערות, גילופי שנהב, וכלי חרסית רבים שנמצאו. אלו מצביעים על כך שהיו לו אוזניים עגולות וזקורות, זנב עבות, פסים דהויים בדומה לטיגריס ורעמה פרימיטיבית כלשהי סביב הצוואר.


היסטוריה ותפוצה
אריה המערות התפתח מתת המין הקדום יותר Panthera leo fossilis, שהופיע לראשונה באירופה לפני כ-700,000 שנים. בדיקות גנטיות מראות שההבדל הגנטי בינו לבין האריות כיום קרה לפני 12,500 שנה. אריה המערות חי לפני 370,000-10,000 שנה, בתקופת הפליסטוקן. ככל הנראה הוא נכחד לפני 12,500 שנה, אך ייתכן והוא התקיים בדרום-מזרח אירופה עד לפני 2,000 שנה. 
הוא היה נפוץ ברחבי אירופה, אסיה, צפון-מערב צפון אמריקה, מבריטניה, גרמניה וספרד דרך מצר ברינג ועד לטריטוריות יוקון, ומסיביר עד ל-טורקסטן.
רצפי מידע מגנום מיטוכונדריאלי ממאובנים מראים שאריה המערות היה קרוב ביותר לאריה אמריקני.


סביבה
אריה המערות קיבל את שמו מכיוון ששרידים רבים שלו נמצאו במערות, אך קיים ספק אם הם התגוררו באמת בתוכן. הוא חי בסביבות רבות, אך העדיף סביבת אזורי מרעה ויערות חורש, שם היו חיות הרביוור בינוניות וגדולות אותן הוא צד. עקבות מאובנים שלו ביחד עם אלו של אייל הצפון מראות לנו שהוא אף התקיים בסביבה סב-ארקטית. הנוכחות של שלדים בוגרים של האריה בתוך מערות בהם חי דוב המערות מצביעות על כך שמדי פעם הוא היה מנסה לצוד דובים בזמן שנת החורף שלהם, כאשר חלק מתו תוך כדי הניסיון. 
טורף פעיל זה ככל הנראה צד את חיות ההרביוור הגדולות של תקופתו בהם: סוסים, איילים, אייל הצפון, ביזון ואף ממותות צעירות וזקנות. מספר ציורים שלהם מראים מספר פרטים צדים יחד, בדומה לצייד של לביאות כיום. 
חיות קטנות היו בדרך כלל מופלות על ידי מכה עם הכפות הקדמיות ומחזקות לאחר מכן בעזרת 2 הרגליים הקדמיות. לאחר מכן באה נשיכה חזקה, בעורף או בצוואר ולפעמים אף בחזה. האריה לא רץ מהר כמו הטרף שלו, אך הוא היה מסוגל להדוף אותו מאחורה או לרוץ עד אליו ולהפיל אותו בעזרת הכפות הקדמיות שלו. בצורה זו שיווי המשקל של חיה רצה יכל להתערער בקלות. 
הם היו הטורפים הגדולים הנפוצים ביותר ביחד עם צבוע המערות. ייתכן והכחדתו קשורה להכחדה של רוב היונקים הגדולים של התקופה ההיא. ציורי מערות מצביעים על כך שהאדם הקדמון צד אותם גם, דבר שאף תרם להכחדתם.


סיווג
אריה המערות מוגדר לעיתים כמין משל עצמו, תחת השם Panthera spelaea. לפחות גורם אחד, בהתבסס על צורת הגולגולת, מחשיב אותו כקרוב של הטיגריס. אולם, מחקר גנטי עכשווי מראה שהוא היה קרוב לאריה המודרני. אולם, עדיין לא ברור אם צריך להחשיב אותו כתת-מין של האריה או כמין נפרד בעל קרבה לאריה.


קישורים חיצוניים

אריה מערות, באתר NCBI (באנגלית)
אריה מערות, באתר האנציקלופדיה של החיים (באנגלית)
גורי אריות מעידן הקרח נמצאו קפואים במצב מושלם במערה בסיביר מאתר נשיונל ג'יאוגרפיק (באנגלית)