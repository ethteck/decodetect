סיפורי סבתא (קומיקס) היא סדרת קומיקס ישראלית לנוער, אשר נכתבה ואויירה על ידי הקומיקסאי תומיקס (תומי זנדשטיין). הסדרה רצה מ-2007–2015 במגזין "מעריב לנוער". נכון לאוקטובר 2016 יצאו לסדרת הקומיקס 7 חוברות, כל אחת מהן יצאה במאי של אותה שנה. במאי 2014 יצא אוגדן של סדרת הקומיקס, של חוברות 1–6. כעת הסדרה הופסקה להופיע עקב הנהלתו החדשה של מעריב לנוער, ובתוצאה מכך הפסיקו את המדור כדי לתת לדברים חדשים יותר מקום. 


דמויות


דמויות ראשיות
"סבתא" רוזה - זקנה עצבנית, המתגוררת בבית האבות "נחמני" יחד עם חברתה הטובה משכבר הימים רוחמה. היא נוטה הרבה להתמרמר, להתלונן, להתעצבן ולהתמרמר שוב, והיא אוהבת לצפות ב"לונדון וקירשנבאום". נכדה הוא יונתן, שבא לבקר אותה פעם בשבוע בין אם היא רוצה או לא רוצה. בניגוד לסבתות רגילות, היא מופרעת, מצחיקה, ערמומית ומשוגעת בטירוף. שונאת את יצחק ונחום.
רוחמה - חברתה היותר שפויה של סבתא מימי בית הספר. הן גדלו ביחד, שיחקו ביחד, עבדו ביחד, ושכחו את כל הדברים האלה ביחד. לכבוד יום הולדתה של רוחמה, סבתא החליטה לשכן אותה בבית אבות בתור בדיחה, אך שהבת שלה שמה אותה באותו בית אבות שבועיים לאחר מכן, הן החליטו פשוט להישאר שם. לרוחמה יש חבר בשם נחום - הדון ז'ואן של בית האבות.
יונתן - ג'ינג'י, נכדה הספק-אהוב ספק-מחרפן של סבתא. בא לבקר את סבתא שלו פעם בשבוע מאז ומתמיד, מגיל 8. חברתו לשעבר היא נופר (שיצאה איתו לדייט בחוברת ה-4, בסינמה פלאנט). האהבה שלו לממתקים (ושוקולד בפרט) גובלת בביזאריות. חברו הטוב הוא ליאור. בחוברת ה-7 מתחיל להרגיש שמשעמם לו לבד, והוא מתגעגע מאוד לנופר מכיוון שלליאור יש כבר חברה, קארין.


כיתתו של יונתן
נופר - בחורה ביישנית, הנוטה ללכת עם סוודר לעיתים קרובות. הופיעה לראשונה בחוברת הרביעית, הזמינה את יונתן לדייט בסינמה פלאנט. אוהבת את "דוקטור הו", "שרלוק הולמס" ובעיקר אנימה, שדמות האנימה הכי נערצת עליה היא דדלי-צ'אן. נפרדה מיונתן בחוברת השישית, אבל היא עדיין מאוהבת בו ומתביישת להגיד זאת. חברה טובה של מור.
קארין לאונרדו - ילדה בכיתתו של יונתן, ניג'וסית ומעצבנת אותו לעיתים קרובות. קוראת ליונתן "גזר" מכיוון שהוא ג'ינג'י. מתנשאת ומקובלת, החברה השפוטה והמעריצה שלה היא בת-אל. השתתפה בתוכנית "כוכב נופל", והייתה עם הזמרת שרה סופרסטאר (שהופיעה לפני כן בקומיקסים של תומיקס). הודחה לבסוף בתוכנית. חברתו של ליאור.
ליאור - חברו הטוב של יונתן, צוחק על יונתן כשסבתא לא נמצאת בסביבה כדי לעשות את זה במקומו. החברות שלהם בעיקר מבוססת על להביס אחד את השני במשחקי וידאו, לצחוק אחד על השני, ובאופן כללי למרר אחד לשני את החיים. נחוש, פופולרי ואהוב בבית הספר. מופיע לראשונה בחוברת הרביעית. חבר של קארין.
בת-אל - חברתה הטובה ביותר של קארין, המעריצה אותה, שפוטה לה ומשוגעת עליה. תומכת לקארין בתוכנית "כוכב נופל". לפעמים מתנהגת מוזר, והיא לא שמה לב לכך. הופיעה לראשונה בחוברת החמישית.
מור - ילדה בכיתתו של יונתן, נחמדה מאוד. חברה טובה של נופר. הופיעה לראשונה בחוברת החמישית.
קוטלר - ילד בכיתתו של יונתן, גבוה ושקט. אין לו טלוויזיה בבית. הופיע לראשונה בחוברת החמישית.


בית האבות
נחום - דון ז'ואן בשיניים תותבות, החלק השני של הזוג הכי מדובר בבית האבות: רוחמה ונחום. סבתא לא מחבבת אותו, ונשאלת השאלה האם היא סתם שונאת אותו או מקנאה בזמן שהוא מבלה עם רוחמה.. הופיע לראשונה בחוברת השנייה. סבתא חושדת בו שהוא נבל-העל של סבתא-מן, אלצהיימר-מן.
קורדיליה - עולה זרה עם עור ירוק, אחות בבית האבות. משוגעת ומטורפת, מדברת לא נכון עברית ומשלמת על דברים בכסף של מונופול. הופיעה לראשונה בחוברת השלישית.
יצחק - זקן מעצבן בבית האבות, בעל בעיית שמיעה. נוטה לקחת לסבתא את הטלוויזיה כאשר היא רוצה לראות.
שושי - זקנה בבית האבות שכל יום חולה במחלה אחרת. נוטה לשמש כהומור לסבתא ורוחמה.
בולמוס - חתול בבית האבות, שמן מאוד וגובהו עצום. מאכילים אותו יותר מדי.


דמויות משנה
סבתא-מן - גרסת גיבור-העל של סבתא, נוטה להופיע כאשר סבתא מתעצבנת על משהו או מנסה "להילחם" נגדו. הופעתה האחרונה הייתה בחוברת השישית. אומרת הרבה "אבוי וגזוזטרה!"
רוחמה בוי-וונדר - גרסת גיבור-העל של רוחמה, נוטה להופיע לצד סבתא-מן לעיתים קרובות.
אלצהיימר-מן - נבל של סבתא-מן, סבתא חושדת שאלצהיימר-מן זה נחום.
הניג'ס - גרסת יונתן כנבל-על לסבתא מן. הופיע לראשונה באוסף השני.
קפטן כולסטרול - הנבל של סבתא מן, מתואר בחנוכה כסופגניות. הופיע לראשונה באוסף השני.
פיליפיניטרון - מחשב, העוזרת האישית של סבתא-מן. ערמומית ומרושעת. הופיעה לראשונה באוסף השני.
טילי סנילי - הדמות "החינוכית" בקומיקס, מנסה ללמד את הילדים על דברים חשובים, אך ישבני מונע ממנה לעשות זאת.
ישבני - שנבוב, עוזרה של טילי סנילי. מנצל את טילי סנילי לעיתים קרובות והורס לה את התוכניות החינוכיות.


חוברות
דיווח מיוחד ו-סיפורי סבתא: האוסף המלא - החוברת הראשונה של סיפורי סבתא, כללה גם קטעים מקומיקס אחר של תומיקס, "דיווח מיוחד".
סיפורי סבתא: האוסף השני - החוברת השנייה, שבו סבתא עברה לבית האבות. כלל את עלילת המעריץ הסודי של רוחמה, וגם המגה-קומיקס הראשון: עלילת "הניג'ס".
סיפורי סבתא: אוסף מס' 3 - החוברת השלישית, שבו רוחמה ונחום מתחילים להיות זוג רשמי, ודמות חדשה: קורדיליה.
סיפורי סבתא: אוסף מס' 4 - החוברת הרביעית, שפתחה את עלילת הדייט של יונתן ונופר בסינמה פלאנט, ודמויות חדשות: ליאור וקארין.
סיפורי סבתא: אוסף מס' 5 - החוברת החמישית, כללה את עלילת הקמפינג, והתחלת עלילת "מה עשיתי".
סיפורי סבתא: אוסף מס' 6 - החוברת השישית, שסגרה את עלילת "מה עשיתי" ופתחה את עלילת "כוכב נופל".
סיפורי סבתא: אוסף מס' 7 - החוברת השביעית, שסגרה את עלילת "כוכב נופל" ופתחה עלילה חדשה: "פולניה על הגג".


קישורים חיצוניים
סיפורי סבתא אונליין, האתר הרשמי של סיפורי סבתא