כריסטופר פול מאלין (באנגלית: Christopher Paul Mullin; נולד ב-30 ביולי 1963 בברוקלין ניו יורק) הוא כדורסלן עבר אמריקאי ששיחק בעמדת הסמול פורוורד בליגת ה-NBA והיה אחד הקלעים הטובים בליגה.
את הקריירה שלו החל באוניברסיטת סנט ג'ון, ועד היום הוא שיאן המכללה כאשר בעונתו האחרונה היה שחקן העונה במכללות. בסוף אותה עונה בחרה בו גולדן סטייט ווריורס במקום השביעי בדראפט 1985. התחלת הדרך לא הייתה חלקה - הקבוצה דשדשה ומאלין התמכר לאלכוהול. כל זה השתנה כאשר מונה דון נלסון למאמן הקבוצה ומאלין יחד עם טים הארדוויי ומיץ' ריצ'מונד הציגו כדורסל אטרקטיבי שהביא את גולדן סטייט לחצי גמר המערב ב-1991, ולמקום השני בבית הפאסיפי (אחרי פורטלנד טרייל בלייזרס) ב-1992. בשנה זו אף היה חלק מהדרים טים הראשונה, נבחרת ארצות הברית באולימפיאדת ברצלונה. בסוף עונת 1997 עבר מאלין לאינדיאנה פייסרס וסייע לה להגיע לגמר המזרח בשנים 1998 ו-1999 ואף להגיע לגמר ה-NBA בעונת 2000 שם הפסידו ללוס אנג'לס לייקרס.
מאלין שהפך לסמלה של גולדן סטייט חזר אליה לעונה אחת ב-2001 ולאחריה פרש ממשחק. מאז אפריל 2004 הוא משמש כנשיא הקבוצה.
ב-2011 נבחר להיכל התהילה של הכדורסל.


קישורים חיצוניים

פרופיל, באתר Basketball-Reference
פרופיל, באתר Sports-Reference
פרופיל אולימפי, באתר Sports-Reference
פרופיל, באתר eurobasket
פרופיל, באתר פיב"א
פרופיל, באתר היכל התהילה של הכדורסל
פרופיל של השחקן, באתר ה-NBA
אלעד זאבי, כשהאלכוהול הפסיק לחסום את כריס מאלין, באתר הארץ, 29 בינואר 2015