גאורגיוס הקדוש (בין 275 ל-281 – 23 באפריל 303) הוא קדוש נוצרי הנחשב לקדוש החשוב ביותר בנצרות האורותודוקסית[דרוש מקור].
גאורגיוס הוא הקדוש הפטרון של כמה ארצות: אנגליה, אתיופיה, גאורגיה, מונטנגרו, ליטא וקטלוניה
וכן של כמה ערים, ובהן מוסקבה, גנואה ובמברג.
החל מן המאה ה-12 נפוצו אגדות, על-בסיס המסופר בחזון יוחנן (פרק י"ב, 7-9) בברית החדשה, שם מתוארת מלחמתו של שר המלאכים מיכאל בתנין.  גאורגיוס על-פי האגדה הציל נערה מידי דרקון אכזר והרג את הדרקון.


חייו
אין מקורות היסטוריים מהימנים המספרים את סיפור חייו של גאורגיוס הקדוש. על פי המסורת והאגדות עליו הוא נולד למשפחה נוצרית בסוף המאה השלישית. אביו היה מקפדוקיה ושירת כקצין צבא. אמו הייתה מלוד ולאחר שאביו נהרג במלחמה חזרה אמו לעיר מולדתה עם בנה, שחינכה בעצמה.
גאורגיוס המשיך את דרכי אביו, הצטרף לצבא ועלה בסולם הדרגות. בסוף שנות העשרים לחייו הוא כבר נשא דרגת קצונה והוצב בניקומדיה כחבר במשמר האישי של הקיסר דיוקלטיאנוס.
לפי סיפורי הקדושים, בשנת 302 פרסם דיוקלטיאנוס צווים המורים לאסור כל חייל נוצרי בצבא ומחייבים כל חייל אחר להשתתף בפולחן הקיסר ולהקריב קורבן לאלים הרומיים. גאורגיוס הקדוש צווה ליטול חלק בדיכוי הנוצרים אך במקום זאת התוודה כי הוא נוצרי וביקר את החלטת הקיסר. דיוקלטיאנוס ניסה להמיר את דתו של גאורגיוס והציע לו כסף ואדמה כדי שישתתף בפולחן הרומי. גאורגיוס סירב והקיסר ציווה על המתתו בעינויים כבוגד. לאחר עינויים קשים נערף ראשו של גאורגיוס על חומת ניקומדיה ב-23 באפריל 303. הקיסרית אלכסנדרה וכוהן הדת אתנסיוס שצפו בסבלו, השתכנעו ממסירות הנפש שלו והתנצרו גם הם, למרות שידעו כי יוצאו להורג. גופתו של גאורגיוס הובאה ללוד, עיר מולדת משפחתו, ושם הוא נקבר כקדוש מעונה.
גאורגיוס הקדוש הוא אחד מארבעה-עשר הקדושים המסייעים.


קברו בלוד

 ערך מורחב – כנסיית גאורגיוס הקדוש קוטל הדרקוןכנסיית גאורגיוס הקדוש קוטל הדרקון (ערבית: מאר ג'רייאס) היא כנסייה נוצרית אורתודוקסית בלוד. הכנסייה נבנתה בתקופת הקיסר קונסטנטינוס הראשון (306-337) להנצחת קברו של גאורגיוס. על פי ההיסטוריון אוסביוס מקיסריה, שם הקדוש לו הוקדשה לא פורסם בתחילה, מחשש לרדיפות. הכנסייה נהרסה והוקמה מחדש פעמיים (הכנסייה הקיימת כיום נבנתה בשנת 1872).
מסורת אחרת משייכות את הקבר המקודש בבענה לגאורגיוס הקדוש. במסורת הדרוזית הקבר מזוהה עם אליהו הנביא.


הנצחתו
כנסיות רבות ומנזרים בעולם הנוצרי נקראו על שמו מאתיופיה ועד רוסיה. כנסייה ידועה מאד היא ביתה גיורגיס בלליבלה, אתיופיה.


כנסיות ומנזרים על שמו בארץ ישראל
קתדרלת סנט ג'ורג' בדרך שכם. היא הוקמה בשנת 1898 ושייכת לכנסייה האפיסקופלית.
כנסיית סנט ג'ורג' בעיילבון - כנסייה יוונית אורתודוקסית.
כנסיית גאורגיוס הקדוש (כנסיית סנט ג'ורג') ביפו - כנסייה יוונית-אורתודוקסית.
כנסיית גאורגיוס הקדוש ביפיע - כנסייה יוונית-אורתודוקסית, נבנתה (על פי הכיתוב מעל דלתה) ב-1122, הוחלפה ב-2016 בכנסייה חדשה המוקדשת למר סבא (סבאס הקדוש).
כנסיית סנט ג'ורג' בכפר בורקין שבקרבת ג'נין - בכפר חיות רק כ-20 משפחות נוצריות, השאר מוסלמים. כנסייה יוונית-אורתודוקסית, נחשבת כאחת הכנסיות העתיקות בעולם.
מנזר סנט ג'ורג' בעיירה אל-ח'דר בקרבת בית לחם - מנזר וכנסייה יוונית-אורתודוקסית.
כנסייה ג'ורג' הקדוש ברמלה - כנסייה יוונית אורתודוקסית.
כנסיית סנט ג'ורג' בעכו - כנסייה יוונית אותודוקסית.


גאורגיוס הקדוש בהרלדיקה

		
		
		
		


ראו גם
צלב גאורגיוס הקדוש
דן לזר, ‏ג'ורג' קוטל הדרקון- הקדוש החשוב ביותר שלא הכרתם, באתר דבר העובדים בארץ ישראל, 17 בנובמבר 2018


קישורים חיצוניים