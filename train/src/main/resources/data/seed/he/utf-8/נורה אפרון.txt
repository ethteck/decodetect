נורה אפרון (באנגלית: Nora Ephron; ‏19 במאי 1941 - 26 ביוני 2012) הייתה תסריטאית, במאית, מפיקה, סופרת ועיתונאית אמריקאית יהודיה.


ביוגרפיה
אפרון נולדה בניו יורק למשפחה יהודית, הבכורה מבין ארבע אחיות. אחיותיה והוריה עסקו כולם בכתיבה. שני הוריה הפכו אלכוהוליסטים בזקנתם ובין השאר מופיעים רוב בני משפחתה בכתביה.
ב-1962 סיימה לימודי תואר ראשון במכללת ולסלי. היא עבדה כמתמחה בבית הלבן בתקופת נשיאותו של ג'ון פיצג'רלד קנדי. היא ביקשה להתקבל כעיתונאית לניוזוויק, אך סורבה בשל מינה והחלה לעבוד בעיתון בחדר הדואר. היא התפטרה לאחר שלא ניתן לה לכתוב והגישה יחד עם עשרות נשים נוספות תביעת נגד העיתון בשל הפליה על רקע מגדר. עבדה כעיתונאית בניו יורק פוסט ובאסקווייר.


קולנוע
אפרון ידועה במיוחד בשל הקומדיות הרומנטיות שהייתה שותפה ליצירתן, כגון "כשהארי פגש את סאלי", "נדודי שינה בסיאטל" ו"יש לך הודעה". שלוש פעמים הייתה מועמדת לפרס אוסקר לתסריט המקורי הטוב ביותר, אך מעולם לא זכתה בפרס. ב-1990 זכתה בפרס באפט"א בקטגוריית התסריט המקורי הטוב ביותר, על כתיבת התסריט לסרט "כשהארי פגש את סאלי". ב-1996 ביימה, כתבה והפיקה את הסרט "מייקל" בכיכובו של ג'ון טרבולטה. 


ספרים
הספרים של נורה אפרון שתורגמו לעברית הם:

"אני שונאת הצוואר שלי" הוצאת עם עובד, 2009 תירגום: עפרה אביגד ועריכתה של חמדת ליבי ישראלי.
"אני לא זוכרת כלום", הוצאת עם עובד 2012. תירגום: אורית הראל.
"צרבת", הוצאת זמורה ביתן 1987
"צביטה בלב", הוצאת כתר, 2014 תירגום: אורית הראל.


חיים אישיים
אפרון הייתה נשואה שלוש פעמים. נישואיה הראשונים הסתיימו לאחר תשע שנים. ב-1979 נישאה לקרל ברנסטין, שהתפרסם כמי שחשף את פרשת ווטרגייט. כאשר הייתה אם לפעוט ובהריון גילתה את בגידתו עם חברה של המשפחה והתגרשה ממנו. פרשיה כאובה זו הפכה חומר לספרה הקומי "צרבת". (אמה אמרה לה: "על כל דבר אפשר לכתוב סיפור") שהפך לאחר מכן סרט בכיכובם של ג'ק ניקולסון ומריל סטריפ. עקב הדמיון בין המציאות לספר/סרט איים בעלה-לשעבר, שדמותו ודמות המאהבת שלו הוגחכו באופן בוטה, לתבוע אותה, אך לא עשה זאת בסופו של דבר.


פטירתה
ב-2012, אפרון נפטרה בניו יורק בגיל 71 ממחלת הלוקמיה.


קישורים חיצוניים

 נורה אפרון, במסד הנתונים הקולנועיים IMDb (באנגלית)
 נורה אפרון, באתר AllMovie (באנגלית)
מאיר שניצר, הסופרת והתסריטאית נורה אפרון הלכה לעולמה בגיל 71, באתר nrg‏, 27 ביוני 2012
‫ארז דבורה, נורה אפרון: רגע רומנטי שחלף מן העולם, באתר ynet, 27 ביוני 2012
מיה סלע, מתה הבמאית והתסריטאית נורה אפרון, באתר הארץ, 27 ביוני 2012
אורי קליין, התסריטאית שהחייתה את הקומדיה הרומנטית, באתר הארץ, 27 ביוני 2012
רותה קופפר, לינה דנהאם, יוצרת "בנות", נפרדת מנורה אפרון, באתר הארץ, 3 ביולי 2012
נרי ליבנה, הכותבת שהצילה אותי — כשנרי פגשה את נורה, באתר הארץ, 7 ביולי 2012
מיכל פלד־פליישר, ביקורת: הספר "אני לא זוכרת כלום", באתר כלכליסט, 23 ביולי 2012
עדי כץ, ספר חדש: אני לא זוכרת כלום, באתר "מוטק'ה", 8 ביולי 2012
אריאנה מלמד, להיפרד בחיוך מנורה אפרון, באתר ynet, 1 באוגוסט 2012
רותה קופפר, "אני לא זוכרת כלום": ספר השיכחה והצחוק, באתר הארץ, 7 באוגוסט 2012
לילך וולך‏, הספר האחרון של נורה אפרון מזקק את המורשת הנשית שלה, באתר וואלה! NEWS‏, 18 באוגוסט 2012
עופרה עופר אורן, מה למדתי מנורה אפרון, בבלוג סופרת ספרים, 1 ביולי 2014