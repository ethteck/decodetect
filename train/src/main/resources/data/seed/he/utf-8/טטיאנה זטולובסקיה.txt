טטיאנה יעקובלנה זטולובסקיה (ברוסית: Татьяна Яковлевна Затуловская ‏; 8 בדצמבר 1935 באקו, ברית המועצות (כיום באזרבייג'ן) - 2 ביולי 2017 אשקלון) הייתה שחמטאית סובייטית-רוסיה-ישראלית, ממוצא יהודי, בדרגת רב-אמן לנשים. 
הייתה אלופת ברית המועצות בשנת 1962 ובשיאה, ביולי 1972, דורגה במקום ה-11 בעולם לנשים לפי מד כושר. בשנות ה-60 וה-70 של המאה ה-20 העפילה מספר פעמים לתחרויות הבינאזוריות ולתחרות המועמדות לאליפות העולם לנשים. בשנות ה-90 של המאה ה-20 זכתה פעמיים באליפות העולם לסניוריות.


ביוגרפיה
טטיאנה זטולובסקיה החלה לשחק שחמט לאחר גיל 14 (שנחשב למאוחר יחסית). בשנת 2000 עלתה לישראל, התגוררה באשקלון ושיחקה במועדון אשדוד.
בשנת 1966 ייצגה את ברית המועצות באולימפיאדת הנשים, ובשנת 2002 ייצגה את ישראל.
בשנת 1980 סיימה בתיקו במשחק סימולטני שערך גארי קספרוב מולה ומול שני שחקנים נוספים. קספרוב היה בן 17 באותה עת וזכה באותה שנה בתואר אלוף העולם לנוער.
ב-2 ביולי 2017, בגיל 81, טבעה למוות בחוף אשקלון. היא נקברה בבית העלמין "גבעת ציון" באשקלון.


הישגים בולטים
1960 - חלקה את המקום הראשון באליפות ברית המועצות לנשים, ולאחר התרת שוויון נקודות דורגה במקום השני
1962 - זכתה באליפות ברית המועצות לנשים
1963 - חלקה את המקום הראשון באליפות ברית המועצות לנשים, ולאחר התרת שוויון נקודות דורגה במקום השני אחרי לריסה וולפרט
1993 - זכתה באליפות העולם לסניוריות, לאחר שצברה 10 נקודות מ-11 אפשריות (ללא הפסד)
1997 - זכתה בשנית באליפות העולם לסניוריות.


קבלת דרגות בינלאומיות
1961 - אמן בינלאומי לנשים
1976 - רב אמן לנשים.


קישורים חיצוניים

טטיאנה זטולובסקיה, באתר צ'סגיימס (באנגלית)
טטיאנה זטולובסקיה, באתר האיגוד הישראלי לשחמט
כתבה אודות טטיאנה זטולובסקיה, באתר ruchess, אוגוסט 2016 (ברוסית)
יוחנן אפק, טטיאנה זטולובסקאייה ז"ל, באתר האיגוד הישראלי לשחמט, 3 ביולי 2017