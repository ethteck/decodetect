אור המזרח היה רבעון שיצא לאור על ידי הסתדרות המזרחי בארצות הברית ובהמשך שנות פעילותו בשיתוף עם המחלקה לחינוך ולתרבות תורניים בגולה בהסתדרות הציונית העולמית. לפי הגדרת מוציאי כתב העת בשער גליונותיו, הוא "מוקדש לתורה, לאומה ולמדינה".
הקובץ כלל מאמרי הלכה ופרשנות לתלמוד, לצד מסות השקפתיות. בסוף כל גיליון נדפס מדור אקטואליה "בעולם היהדות", בעיקר על הנעשה בתנועת המזרחי, אך גם ידיעות כלליות מחיי יהדות ארצות הברית והספדים על אישים שנפטרו. ומדור סקירת ספרים "בשדה ספר".
גליונות אור המזרח ראו אור בניו יורק במשך למעלה מחמישים שנה, בין השנים ה'תשי"ד, 1954 - ה'תשס"ו, 2006. 


היסטוריה
ההחלטה על הקמת כתב העת, שיעסוק בדברי תורה ובענייני השעה העומדים על סדר יומו של המזרחי, התקבלה בוועידה ה-33 של הסתדרות המזרחי באמריקה, לרגל מלאת ארבעים שנה לקיומה של התנועה בארצות הברית. הזרוע הספציפית שהופקדה על מימוש הרעיון היה "הוועד לחיזוק התורה והיהדות באמריקה" שבאותה עת מלאו חמש עשרה שנה לפעילותו.
במאמר הפתיחה כתבו העורכים, כי דווקא לאחר הקמת מדינת ישראל הם רואים לנכון לפתוח במסע תעמולה לחיזוק רעיונות חיבת ציון, כי עם הקמת המדינה וכינון המוסדות הפוליטיים, נשכח האידיאל הרוחני כמרכז רעיון יישוב הארץ.


עורכי כתב העת
בראש מערכת כתב העת עמד עם הקמתו, הרב יעקב לוינסון. ובין חברי המערכת נמנו: הרב ניסן טלושקין, הרב אהרן דוד בוראק, הרב יחיאל מיכל חרל"פ והרב יצחק סטולמן.
בין הכותבים הקבועים בכתב העת, נמצאו פוסקים וחוקרים חשובים מכל שכבות יהדות ארצות הברית ואף מישראל. שמות בולטים: הרב יעקב מסקין, הרב משולם ראטה, הרב משה צבי נריה, הרב שלמה גורן, הרב אליעזר יהודה וולדנברג, הרב שמעון פדרבוש, הרב יהודה גרשוני, הרב יצחק בונין והרב ש"י זוין. ישעיהו וולפסברג-אביעד, ש.ז. שרגאי


עורכים ראשיים
הרב יעקב לוינסון
הרב אהרן פטשניק
הרב ישראל ש. אלפנביין (התפטר עקב מחלה בניסן ה'תשכ"ד)
הרב חיים קרלינסקי (החל מניסן ה'תשכ"ה)
הרב ישראל שציפּאנסקי
אלחנן אדלר ונתנאל הלפגוט (תשס"ג-תשס"ו)


קישורים חיצוניים
 רשימת מאמרים שהתפרסמו ב"אור המזרח", באתר רמב"י
מאמרי 'אור המזרח' באתר רמבי"ש
אור המזרח - גליונות השנה הראשונה, ניו יורק, תשי"ד, באתר HebrewBooks
סנדר ואסתר מלכה שיזגל, ‏מפתחות למאה החוברות של "אור המזרח", בתוך "גליון המאה", שנה כט, גליון א-ב. ניו יורק תשמ"א, באתר אוצר החכמה
מפתח: כרכים לו-נא (שנת תשמ"ח-תשס"ו), בתוך: אור המזרח, שנה נא גליון ג-ד, ניו יורק תשס"ו. עמ' 203–247, באתר אוצר החכמה