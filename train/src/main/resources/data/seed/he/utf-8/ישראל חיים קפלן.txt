הרב ישראל חיים קפלן (לפני ה'תרנ"ה, 1895 - ב' בשבט ה'תש"ל, 9 בינואר 1970) היה ראש ישיבה ומשגיח ליטאי-אמריקאי. כיהן כראש ישיבת "תורת חסד" בבריסק וכראש ישיבה ומשגיח בישיבת בית מדרש עליון במונסי שבארצות הברית.


ביוגרפיה
נולד בעיירה ברזניק לרחל ולרב בנימין קפלן, אחיו הגדול היה הרב אלעזר זאב קפלן, משגיח ישיבת ראדין. כל משפחתו מלבד אחותו מאשא ליבא ברקוביץ' ובתה (שלימים נישאה לרב חיים יעקב גולדוויכט) נספתה בשואה. למד בישיבת ראדין והיה לתלמידו של החפץ חיים. כשעזב "המשגיח", רבי ירוחם ליבוביץ, את ראדין ב-1910, עזב קפלן את הישיבה והצטרף אליו עם תלמידים נוספים במעברו לישיבת מיר. במיר היה מתלמידיו של הרב אליהו ברוך קמאי. בתקופת מלחמת העולם הראשונה הגיעה הישיבה לפולטבה והרב ליבוביץ נאלץ להיעדר ממנה לזמן ממושך, בראשית שנות ה-20 של המאה ה-20 מילא את מקום הרב ליבוביץ בכמה מתפקידיו בהנהלת ישיבת מיר, ואף העביר בה שיעורים בעיקר בקרב צעירי הבחורים. בסביבות 1924 נישא לחסיה ליבוביץ בתו של "המשגיח" רבי ירוחם, ושנה לאחר מכן נולד להם בנם הראשון.
לאחר פטירת רבי משה סוקולובסקי בראשית ינואר 1931 התמנה למלא את מקומו כראש ישיבת "תורת חסד" בבריסק. עם פרוץ מלחמת העולם השנייה העביר את הישיבה כמו ישיבות רבות אחרות לווילנה.
עם רבים מתלמידי ישיבת מיר נמלט ברכבת הטרנס-סיבירית לאורכה של ברית המועצות, לולדיווסטוק וממנה לקובה שביפן, באמצעות אשרות הכניסה שהנפיק הקונסול היפני בקובנה, חסיד אומות העולם צ'יאונה סוגיהארה. מכריו ששהו בארצות הברית סידרו עבורו אשרת כניסה ובמהלך שנת 1941 הגיע לארצות הברית.
לאחר הגיעו לניו יורק כיהן כר"מ בישיבת תורה ודעת. עם הקמת ישיבת בית מדרש עליון בידי הרב שרגא פייבל מנדלוביץ, מינה את הרב קפלן והרב ראובן גרוזובסקי לעמוד בראשות הישיבה.
בכ' בחשוון ה'תשי"ט, 3 בנובמבר 1958 נפטרה אשתו חסיה. הוא נפטר בב' בשבט ה'תש"ל, 9 בינואר 1970, והועלה לקבורה בבית הקברות היהודי בהר הזיתים.


משפחתו
הרב צבי הירש קפלן (1925–2009) - ראש כולל הנצי"ב "שערי תורה" בתל אביב, נישא לשושנה בת הרב ישראל איסר שפירא. חתנם היה הרב משה גפן, מראשי ישיבת כנסת יצחק חדרה שנספה בתאונת רכבת בחדרה ב-2011
הרב נתן קפלן - מחבר סדרת הספרים "תורת נתן" ו"נזר הקודש" על משנה תורה לרמב"ם
הרב יוסף קפלן (1930–2014) - ראש כולל "בית אשר" ומחבר הספר "תפארת ישראל" (ירושלים תשנ"ט), נישא לשרה זלזניק בתו של הרב אברהם יעקב זלזניק
לאה - נישאה לרב ברוך דב פוברסקי, ראש ישיבת פוניבז'
שרה רחל - נישאה לרב בנימין ציילברגר, ראש ישיבת "בית התלמוד" בארצות הברית
הרב ירוחם קפלן - בנו הוא הרב צבי קפלן, העומד בראש אחת מישיבות בריסק בירושלים וחתנו של הרב יחיאל מיכל פיינשטיין. חתנו הוא הרב דוד פיינשטיין בנו של הרב יחיאל מיכל פיינשטיין וראש ישיבת בית יהודה.
הרב נפתלי קפלן - נישא לחנה שיינדל קורניצר, בתו החורגת של שבתי פרנקל, עומד בראש מערכת הוצאת שבתי פרנקל


קישורים חיצוניים
ד. א., ‏הגה"צ ר' ישראל חיים קאפלאן זצ"ל, בתוך: הפרדס, שנה מד חוברת ה, עמ' 39, באתר HebrewBooks


הערות שוליים