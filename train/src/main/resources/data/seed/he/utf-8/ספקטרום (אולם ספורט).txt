הספקטרום (באנגלית: The Spectrum) היה אולם ספורט בפילדלפיה, פנסילבניה, ארצות הברית. הוא היה, במשך 29 עונות, אולמן הביתי של קבוצת הכדורסל פילדלפיה 76' וקבוצת ההוקי קרח פילדלפיה פליירס, והיה גם אולמן הביתי של קבוצות נוספות במגוון ענפי ספורט עד סגירתו ב-2009. שימש גם לאירועי ספורט חד פעמיים שונים, אירועי תרבות ומופעי מוזיקה. ב-2011 הושלמה הריסתו של האולם, שארכה כ-5 חודשים. 


שנים ראשונות
 ערכים מורחבים – פילדלפיה 76', פילדלפיה פליירסהאולם החדש נהגה ותוכנן לאחר שליגת ה-NHL הודיעה על סיום תקופת "שש המקוריות", העידן בן 25 השנה שבו היו בליגה שש קבוצות קבועות, ועל התרחבות מתוכננת של הליגה ל-12 קבוצות לקראת עונת 1967/68 כאשר אחת מקבוצות ההתרחבות נועדה לקום בפילדלפיה. אבן הפינה לאולם החדש הונחה ב-1 ביוני 1966 במעמד מייסדי הקבוצה החדשה, שמאוחר יותר תיקרא פילדלפיה פליירס, וראש עיריית פילדלפיה ג'יימס טייט.
בניית האולם ארכה כ-16 חודשים ועלתה 7 מיליון דולר (46 מיליון דולר בערכי 2011). ב-30 בספטמבר 1967 התקיים האירוע הראשון באולם החדש - פסטיבל ג'אז.
הפליירס פתחו את עונתם הראשונה ב-NHL באולם החדש, ואליהם הצטרפה גם קבוצת ה-NBA הוותיקה פילדלפיה 76' ששיחקה קודם לכן ב"קונבנשן הול", אולם מיושן וקטן.
יזמי האולם בחרו את שמו, "ספקטרום", כדי לשקף את מגוון האירועים הנערכים בו: SP עבור sports (ספורט), E עבור entertainment (בידור), C עבור circus (קרקס), T עבור theatricals (מופעי תיאטרון), R עבור recreation (פעילות פנאי). בתחילת דרכו של האולם נמכרו לציבור מנויים משולבים לכל האירועים שנערכו בו, מכל הסוגים.
כבר בשנה הראשונה לפעולתו קרתה תקלה חמורה באולם, כאשר חלק מגגו הועף בסופה עזה ב-1 במרץ 1968 והוא הפך לבלתי שמיש. השבתת האולם הוותה בעיה קשה בעיקר לפליירס. בעוד ה-76' יכלו לשוב לביתם הישן, ה"קונבנשן הול", ולאולמות נוספים בסביבה, הרי שבעיר ובסביבותיה לא היה כל אולם חלופי שיכל לאפשר בניית זירת קרח. הפליירס העבירו במהירות את משחקי הבית הקרובים לניו יורק ולטורונטו בטרם מצאו להם בית חלופי בעיר קוויבק, באולם הביתי של קבוצה-בת שלהם שפעלה בעיר, למשך שארית העונה הרגילה. הגג תוקן בזמן כדי לאפשר לפליירס לשוב לאולמם הביתי למשחקי הפלייאוף.


שנות ה-70' וה-80' - ביתן של אימפריות
בשנות השיא שלו, בין הקמתו לאמצע שנות ה-80, היה הספקטרום גדוש בפעילות. מדי שנה התקיימו בו כ-250 אירועי ספורט ובידור מכל הסוגים, בנוסף לכינוסים ואירועים פרטיים. בכך הצדיק את הסיסמה שטבעו לו בעליו, "אתר ההופעות של אמריקה" (America's Showplace).
כאולם ספורט עלה האולם לגדולה בשנות ה-70 וה-80. ב-1970 התקיים בו לראשונה משחק ה"אולסטאר" של ה-NBA, וב-1974 הוענק בו לראשונה תואר מקצועני כאשר הפליירס השלימו בו ניצחון בסדרת הגמר של ה-NHL וזכו בגביע סטנלי. הפליירס זכו בגביע בפעם השנייה ברציפות ב-1975, ואירחו בספקטרום גם את משחקיהם הביתיים בסדרות הגמר של 1976, 1980, 1985 ו-1987. ב-1976 אירחו הפליירס בספקטרום את הקבוצה הטובה ביותר בהוקי קרח הבינלאומי, צסק"א מוסקבה, שקיימה מסע משחקים בצפון אמריקה. הפליירס היו קבוצת ה-NHL היחידה שניצחה את צסק"א במהלך המסע. הכינוי שדבק בפליירס בתקופת השיא שלהם בשנות ה-70 - "בריוני רחוב ברוד" (Broad Street Bullies) - נטבע על שם הרחוב בו ניצב הספקטרום.
מעט אחרי עלייתם של הפליירס לצמרת ה-NHL עלתה גם פילדלפיה 76' לצמרת ה-NBA כשבשורותיה מככבים שחקנים כג'וליוס אירווינג ("דוקטור ג'יי") ומוזס מלון. ה-76' אירחו בספקטרום את משחקיהם בסדרות הגמר של 1977, 1980, 1982 ולבסוף ב-1983 - השנה היחידה בה זכו באליפות. עם זאת, הקבוצה היחידה השלימה זכייה באליפות ה-NBA בספקטרום היא דווקא לוס אנג'לס לייקרס, כשניצחה את ה-76' במשחק השישי של סדרת הגמר של 1982.
הספקטרום אירח עוד פעם אחת את משחק ה"אולסטאר" של ה-NBA, ב-1976. ב-1976 אירח הספקטרום לראשונה גם את משחק ה"אולסטאר" של ה-NHL, ועד היום הוא האולם היחיד שאירח את משחקי האולסטאר של ה-NBA וה-NHL באותה שנה. באותה שנה עמוסה אירח הספקטרום בפעם הראשונה גם את טורניר הפיינל פור של אליפות ה-NCAA (ליגת המכללות) בכדורסל. ב-1981 אירח הספקטרום את הפיינל פור פעם נוספת.
ב-1988 שיחקה בפעם היחידה קבוצה ישראלית ב"ספקטרום", כאשר ה-76' אירחו את מכבי תל אביב למשחק טרום-עונה. ה-76' ניצחו במשחק 108:107.


שנות ה-90' והמאה ה-21 - דעיכה
בשנות ה-90 היה הספקטרום אולם מיושן לעומת האולמות שקמו אחריו. הוא חסר את תנאי הצפייה והחווייה של אולמות חדשים יותר, וכמו כן חסרו בו שטחי מסחר - חוסר שפגע בהכנסותיו הפוטנציאליות. גם אירועי הספורט הגדולים הלכו ונטשו אותו. רק עוד פעם אחת באותה תקופה, ב-1992, אירח הספקטרום אירוע ספורט גדול - משחק ה"אול-סטאר" של ה-NHL.
התיישנותו של האולם הביאו לבסוף לבניית אולם חדש ומודרני בסמוך לספקטרום, וב-1996 נטשו הפליירס וה-76' את הספקטרום ועברו לאולם החדש המשרת את שתי הקבוצות עד היום. בספקטרום נותרה קבוצת הוקי קרח בליגה משנית ומספר קבוצות בענפים קטנים יותר. האולם המשיך להיות פעיל עד 2009, אז נסגר לקראת תחילת הליך הריסתו. ב-16 בינואר 2010 התקיים האירוע האחרון בהחלט באולם - מסיבת פרידה שערכו לו בעליו.


אירועי ספורט מיוחדים
בספקטרום נערכו במשך השנים אירועי ספורט מיוחדים בענפים פחות שגרתיים, שהגדולים בהם היו מופעי רודיאו ומופעי ארגונים שונים של היאבקות מקצוענית.


אירועי תרבות ומוזיקה
במשך שנות קיומו של האולם הופיעו בו מיטב האמנים ולהקות הרוק בהיסטוריה. חלקם הופיעו בו עשרות פעמים, כששיאנית ההופעות הייתה להקת גרייטפול דד שהופיעה בו 53 פעמים. שלוש מההופעות יצאו לאור כאלבומים רשמיים של הלהקה.
אירוע יוצא דופן אירע ב"ספקטרום" בעת הופעתה של להקת פינק פלויד ב-1977, במסגרת סיבוב ההופעות "In the Flesh". באותה הופעה סבל רוג'ר ווטרס מכאבים עזים עד כדי חוסר יכולת לזוז. הוא המשיך בהופעה למשך זמן מסוים בעזרת משככי כאבים חזקים שהוזרקו לו, אולם לבסוף פונה לבית חולים וההופעה נמשכה בלעדיו. שירה של הלהקה "Comfortably Numb", שהופיע ב-1979 באלבום "The Wall", נכתב בהשראת אירוע זה.
האירוע האחרון הפתוח לציבור שהתקיים באולם היה הופעה של להקת פרל ג'אם ב-31 באוקטובר 2009.


הריסתו
ב-8 בנובמבר 2010 החל רשמית תהליך הריסתו של החלל הפנימי של האולם. שבועיים לאחר מכן התקיים טקס לציון התחלת ההריסה, שבו השתתפו בין השאר כוכבי הספורט שהאולם היה ביתם במשך השנים - ג'וליוס אירווינג וכוכבי הפליירס משנות ה-70 בובי קלארק וברני פראן. הריסתו של האולם התקדמה באיטיות והסתיימה רק ב-1 באפריל 2011, כיוון שבהליך ההריסה לא נעשה שימוש בחומר נפץ.
על מתחם האולם נסלל מגרש חנייה עבור מרכז קניות ומסחר שנבנה בסמוך.


קישורים חיצוניים