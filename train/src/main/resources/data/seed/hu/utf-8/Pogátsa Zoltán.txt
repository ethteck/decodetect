Pogátsa Zoltán (Budapest, 1974. február 16. –) magyar közgazdász, szociológus, habilitát egyetmi docens, a nemzetközi politikai gazdaságtan szakértője. A Nyugat-magyarországi Egyetem docense és a Magyar Tudományos Akadémia volt kutatója. Az ELTE jelenlegi és a Közép-Európai Egyetem volt óraadója. Rendszeres előadó a Veronai, a Lipcsei és a Leeuwardeni Egyetemen. A NyME Széchenyi István Gazdálkodás- és Szervezéstudományok Doktori Iskola témakiírója.Doktori diplomáját a Sussexi Egyetemen szerezte, és a Corvinus Egyetem Közgazdaságtani phd programja fogadta be. 


Tanulmányai
1988 és 1992 között a New English School Kuwait angol gimnáziumba, illetve a budapesti József Attila Gimnáziumba járt.
Felsőfokú tanulmányokat az Eötvös Loránd Tudományegyetemen folytatott szociológia szakon, 1999-ben szerzett szociológus diplomát kutatói szakirányon. Tekintettel kiváló tanulmányi előmenetelére és angol nyelvtudására 1997-98-ban kijutott TEMPUS-ösztöndíjjal az Egyesült Királyság fővárosába, Londonba, a Westminsteri Egyetemre (University of Westminster), ahol politológiát és nemzetközi kapcsolatokat tanult. Az ELTE elvégzése után 1999-2000-ben a budapesti Közép-európai Egyetemen (Central European University. CEU) MA hallgató lett Délkelet-Európai Tanulmányok szakon. Közben már PhD hallgató volt 1998-2004 közt Brightonban, ahol 2004-ben elnyerte a PhD tudományos fokozatot, amelyet elfogadnak az Európai Unió minden országában, itthon a Corvinus Egyetem fogadta be. 2001-2003 közt a Budapesti Műszaki és Gazdaságtudományi Egyetemen MBA mesterképzést végzett gazdasági és pénzügyi szakirányon.


Szakmai tevékegysége
1999-től a Nyugat-magyarországi Egyetem Társadalom és Európa tanulmányok Intézetének oktatója, kutatója, majd egyetemi docense, közben a BME tanársegédje és kutatója 2000 és 2005 között. Együttműködési és kutatási projektek vezetője (Magyar–Szerb Határ-menti Együttműködési Operatív Program 2007-2013, VÁTI Stratégiai Tervezési Igazgatóság, vezető tervező; Magyar–Horvát Határ-menti Együttműködési Operatív Program 2007-2013, VÁTI Stratégiai Tervezési Igazgatóság, vezető tervező; a Bolognai Egyetem Erasmus Mundus Master in Eastern European Research fakultás tagja, a Nyugat-magyarországi Egyetem Doktori Iskolájának témakiírója. Rendszeresen tanít a Közép-Európai Egyetem Üzleti Iskolájában és a Corvinus Egyetemen.
2013-ban görög állami ösztöndíjjal Athénban kutatta a görög válságot, munkája eredményeit könyvben foglalta össze.
Oktatói munkája során például Európai integráció gazdaságtana, nemzetközi politikai gazdaságtan, Közép-Európa gazdasága, EU szakpolitikák témakörökben ad elő. Kutatási területe az európai integráció, különös tekintettel a periféria országaira.


Művei
Hat könyv, számos könyvfejezet, valamint ötvennél több tudományos közlemény szerzője magyar, angol és német nyelven.
Éltanuló válságban című könyvében a rendszerváltás után sikeresnek tűnő magyar gazdaság kudarcának okait elemzi. Nézete szerint a válság fő oka az alacsony foglalkoztatás, amely az alacsony hozzáadott értékű, alacsony bérezésű multicégekre alapozott átmenet következménye. A megoldást a kelet-európai fejlesztő állam megteremtésében látja.
Álomunió című munkájában azt elemzi, hogy a kelet-európaiak mennyi illúziót tápláltak az EU-hoz való csatlakozással kapcsolatban, és ezen hiú reményeikben hogyan kellett sorra csalatkozniuk. A szokásos intézménytörténeti felsorolás helyett érdemi betekintést ad arról, hogyan is működik valójában az EU gazdasági értelemben.
Heterodox International Political Economy (Heterodox nemzetközi politikai gazdaságtan) című könyve számba veszi a 21. századi globális gazdasággal kapcsolatos nemzetközi politikai gazdaságtani megközelítéseket.
The Political Economy of the Greek Crisis (A görög válság politikai gazdaságtana) című könyvében 2013-as athéni kutatásainak eredményeit foglalja össze a görög válság kialakulásával, jellegével és várható jövőjével kapcsolatosan.


Kötetei (válogatás)
Közép-európai változások. Társadalmi folyamatok és stratégiák / Pogátsa Zoltán (1974-); Miszlivetz Ferenc (1954-); Artner Balázs; Vajna Katalin. Budapest : MTA Szociológiai Intézet ; Szombathely : Savaria Univ. Pr., 1998. 282 p. ill.
After Kosovo; szerk. Pogátsa Zoltán; ISES, Bp.–Kőszeg–Szombathely, 1999 (Discussion papers)
Regionális politika Magyarországon (Berey Katalin – Pogátsa Zoltán; Műegyetemi Kiadó, Budapest, 2002.
Europe Now: Hungary’s Preparations for the EU’s Structural and Cohesion Funds. Savaria University Press, Szombathely, 2004.
Éltanuló válságban. Sanoma, Budapest, 2007.
Álomunió – Európai piac állam nélkül. Nyitott Könyv, Budapest, 2009.
Heterodox International Political Economy. West Hungarian University Press, Sopron, 2011.
The Political Economy of the Greek Crisis (Sit Lux Academic Publishers, 2014)
Az európai kohéziós politika gazdaságtana; szerk. Fábián Attila, Pogátsa Zoltán; Akadémiai Kiadó, Bp., 2016
Magyarország politikai gazdaságtana. Az északi modell esélyei; Osiris Kiadó, Bp., 2016 (A mai Magyarország)
Katits-Pogátsa-Zsupanekné A nemzetgazdasági konjunktúraciklusok és vállalati életciklusok: Akadémiai Kiadó, 2017


Jegyzetek


Források
Pogátsa Zoltán szakmai életrajza Nyugat-magyarországi Egyetem Közgazdaságtudományi Karának honlapján
Pogátsa Zoltán tudományos publikációinak jegyzéke, 1999-2013, 57 tétel
Hübners Who is Who