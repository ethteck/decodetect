Az Árukereső.hu Magyarország leglátogatottabb piacvezető online árösszehasonlító oldala, üzemeltetője a budapesti székhelyű Online Comparison Shopping Kft. Az Árukereső.hu összegyűjti és könnyen összehasonlíthatóvá tesz termékeket és árakat, melyek közül a jövőbeni vásárló a számára fontos szempontok alapján egyszerűen és gyorsan választhatja ki a neki legkedvezőbb ajánlatot az oldalon lévő webáruházak kínálatából. Az oldalon vásárlásra nincs mód, felhasználóinak csak olyan információkat gyűjt össze a portál, amelyek a vásárlást hivatottak könnyíteni. A weboldal adatbázisában több mint 2481 bolt és 8 400 000 termék található.


Története
Az eredetileg kft.-ként működő vállalkozást 2004-ben hozta létre két magánszemély. 2009 júliusában a weboldalban többségi tulajdont szerzett a lengyel székhelyű Allegro csoport, mely a Dél-afrikai Naspers médiabirodalom kelet-európai leányvállalata.
2016 decemberében a prágai székhelyű Rockaway csoport vásárolta meg az Árukereső.hu-t. Az oldal Magyarországon kívül Romániában és Bulgáriában van jelen. 2014 áprilisától a cégcsoporton belüli átalakítások miatt a Naspers OCS Hungary Kft. lett az oldal üzemeltetője. Az Árukereső.hu 2011 óta minden évben megrendezi a hazai online boltok egyedülálló minőségi és népszerűségi megmérettetését, az Ország Boltja versenyt. 


Az oldal működése


A felhasználó számára
Az Árukeresőben egy bizonyos terméket kétféle módon lehet megtalálni: vagy a belső keresővel, vagy tallózva a kategóriák közt, szűrők segítségével szűkítve a találatokat ár, márka, típus vagy egyéb jellemzők szerint. Egy termék kiválasztása után látható az azt forgalmazó webáruházak listája az oldal által ismertek közül. Innen el lehet jutni a listázott webáruházakba, ahol pedig végrehajtható a vásárlás. Ha valaki határozott cél nélkül érkezik az Árukeresőre, segítséget kaphat többek között vásárlási tanácsadó, vásárlói termékvélemények vagy termékleírások útján.


Webáruházak számára
Az Árukereső a regisztrált webáruházak által elküldött terméklistákat jeleníti meg, amiből a vásárlók kereshetnek, majd összehasonlítás után a számukra legjobb ajánlatot kiválasztva átkattinthatnak az adott webshopba.


Jegyzetek


További információk
Megbízható boltok Program - Árukereső.hu. Nemzeti Fogyasztóvédelmi Hatóság, 2012. október 19. [2014. január 10-i dátummal az eredetiből archiválva]. (Hozzáférés: 2014. január 10.)
Új szolgáltatásokat vezet be az Árukereső.hu. BTL.hu, 2012. február 28. [2014. január 10-i dátummal az eredetiből archiválva]. (Hozzáférés: 2014. január 10.)