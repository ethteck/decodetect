Budakeszi (németül: Wudigeß) város Pest megyében, a Budakeszi járás székhelye és második legnépesebb települése Budaörs után.
A város nemzetközi jelentőségű hely, mivel itt működik a Nemzetközi Vadvédelmi Tanács (Conseil International de la Chasse et de la Conservation du Gibier).


Földrajza
Budakeszi a fővárosi Margit-szigettel nagyjából megegyező földrajzi szélességen, a szigettől légvonalban mintegy 9 kilométerre nyugatra fekszik. Közúton a Széchenyi lánchídtól (Clark Ádám téri „0” kilométerkő) mért távolsága 14 kilométer. A települést keleti, északi és nyugati irányból hegyek határolják: a Biai-hegy, a Kis-Kopasz, a Nagy-Hárs-hegy és a János-hegy. Déli irányból egy löszös felszínű völgy található enyhén tagolt domborzattal. Domborzatát több tektonikus árok is tarkítja, melyek közül a legjelentősebbek: a Kavics-árok, a Szarvas-árok, a Hideg-völgy és Hosszú-hajtás-völgy. Szomszédos települések: Budapest (II. és XII. kerület), Budaörs, Biatorbágy, Páty, Nagykovácsi és annak enklávéja, Remeteszőlős. Szintén szomszédosnak számít a közvetlenül nem határos Telki is.
A település éghajlata hasonló Budapestéhez. A csapadék mennyisége megegyezik, azonban az átlaghőmérséklet 2 °C-kal alacsonyabb, viszont több a napsütéses órák száma. A levegő szennyezettsége jóval alacsonyabb a főváros hegyi kerületeinél.
A város környékének növényzete túlnyomórészt tölgyes erdő, amelybe északnyugati irányban egy kisebb szőlős ékelődik. Jóval nagyobb szőlős található a településtől délnyugatra, melyhez kisebb számú gyümölcsösök is társulnak. Délkeletre két üdülőövezeti egységben (Máriamakk és Nagyszénászug) kevert gyümölcsös és szőlős található. Távolabb a mesterséges növényzetet mezők váltják fel. Az északra és nyugatra található erdősség részei a Budai Tájvédelmi Körzetnek.


Közlekedés

Budakeszi a Szépilonához torkolló Budakeszi úton érhető el a fővárosból, a XII., illetve a II. kerület felől. Az út folytatódása a Páty–Zsámbék felé haladó 1102-es mellékút. Az útról északnyugati irányba Telki–Budajenő–Perbál (1103-as út), délnyugati irányba Törökbálint–Budaörs/Diósd/Érd–Budapest XXII. kerülete/Tárnok/Sóskút felé (8102-es út) lehet közlekedni.
Közösségi közlekedéssel Budapest felől két irányból közelíthető meg, egyrészt a Budakeszi út felől a 22-es autóbuszcsaláddal (22, 22A, 222, 922), másrészt pedig Kelenföld felől Budaörsön keresztül a 188-as és a 188E buszjáratokkal. A buszok egyben a város helyi járataként is szolgálnak, az utazáshoz környéki jegy vagy bérlet szükséges a Budakeszin belüli közlekedéshez. A Széll Kálmán térről érkező 22-es család útvonala a Gyógyszertár megállóhelynél kettéválik, a 22-es és 22A busz a Fő utcán keresztül éri el a Dózsa György teret (innen a 22-es a Budakeszi úton folytatja útvonalát a Tescóig), a 222-es és a 922-es pedig a Temető utca és a Márity László úton haladva a Honfoglalás sétányig közlekedik, ez utóbbi a Dózsa György térhez közlekedik tovább, majd onnan tér vissza Budapestre. A Budapest–Páty/Perbál–Zsámbék autóbusztengelyen közlekedő a elővárosi Volánbusz-járatok (781, 782, 783, 784, 785, 786, 787, 789, 791, 793, 794, 795) is a település főutcáját használják.


Története
A város területén már az újkőkorban laktak. A rómaiak idejében virágzó település volt itt egy kereskedelmi út mellett.
A település a honfoglalás idején a Keszi törzs szállásterülete volt, melyből a neve eredeztethető. Nevét először 1270-ben említik. Ekkorra már virágzó település alakult ki, mivel a Fehérvár–Buda kereskedelmi úthoz itt csatlakozott egy másik, Tinnye–Esztergom felé, amely lehetővé tette a visegrádi vám kikerülését.
Buda 1541-es elestével a település a törökök kezére került, nagyban elnéptelenedett. 1659-ben Zichy István szerezte meg a korábban császári birtokot, majd (főleg a törökök 1686-os kiűzése után) német telepeseket hívott. Ők nagyrészt szőlőműveléssel foglalkoztak errefelé, Buda, később Budapest piacot jelentett számukra.
1739-ben súlyos pestisjárvány pusztított a hegyközségben. Az 1870-es években a filoxéra elpusztította a szőlő nagy részét, így sokan Budapesten kerestek munkát, amely a millenniumi építkezések miatt bőven akadt. A 20. században megtelepült a helyi ipar is: elektromos műszaki gyár és festékgyár létesült.
A 19. század végétől egyre népszerűbb turisztikai célponttá vált a település. 1901-ben itt létesült az Erzsébet királyné szanatórium. 1928-ban buszjárat létesült a Szépjuhásznéhoz, ahonnan tovább lehetett utazni Budapest felé. 1937-ben már közvetlen BSzKRt-járat volt Budapest és Budakeszi között.
A második világháború alapvetően felborította a település életét. A háborús áldozatok veszteségeit az őslakosnak számító svábok kitelepítése még tovább fokozta és a község lényegében Budapest alvóvárosává vált.
Egyre több jómódú budapesti költözött a településre, ami a helyi szellemi életet is felpezsdítette. A város híres lakosa volt Erkel Ferenc.
2007-ben a Pilisvörösvári kistérségből átkerült a Budaörsibe. 2013-ban lett a Budakeszi járás székhelye.


Gazdaság
Budakeszin az egykor fejlett mezőgazdaságot a korábbi privatizációt követően leginkább néhány professzionalizálódó vállalkozás élteti tovább, ezeknek sem gazdasági, sem foglalkoztatási jelentősége nem nagy, de eredményesen viszik tovább az egykori gyümölcs- és szőlőtermesztés hagyományait. A környező erdők alkalmat adnak arra, hogy a Pilisi Parkerdőgazdaság is jelentős tevékenységet végezzen itt. A várostól északnyugatra egy tangazdaság is működik.
Különösen nagy jelentőséggel nem bír az ipar a város életében, kisebb vállalkozások keretében működnek környezetbarát ipari létesítmények, lényeges szerepe van azonban a nagyrészt nagy- és kiskereskedelmi cégeket, szolgáltató vállalkozásokat tömörítő gazdasági területeknek, a gyors ütemben fejlődő Szőlőskert, illetve Hidegvölgy településrészekben.
Budakeszin teljes a szolgáltatási szektor, az egészségügy és a vendéglátás terén különösen kiemelkedő a város teljesítménye.
A városban két országos jelentőségű egészségügyi intézmény: az Országos Orvosi Rehabilitációs Intézet[2] és a Budai MÁV Kórház működött, de a Budapest XII. kerületi Országos Korányi TBC és Pulmonológiai Intézet[3] is Budakeszi infrastruktúráját használta.
Növekvő szerepe van a kereskedelemnek, több szuper- és hipermarket, valamint szakáruház is is épült a településen. A lakosság kiszolgálására három pénzintézet és biztosítótársaság működik a városban.
A város élénk kirándulóturizmussal rendelkezik. A Vadaspark, Makkosmária és a környező erdőségek sok kirándulni vágyót vonzanak. Budakeszin egy szálloda, és több panzió működik.
2001. július 1-jétől a Nemzetközi Vadvédelmi Tanács (Conseil International de la Chasse et de la Conservation du Gébier) székhelye is itt van.


Lakosság
Budakeszi lakossága nagyrészt magasan iskolázott, jómódú, városi életmódot folytató emberekből áll.
Továbbra is akadnak a német nemzetiségi hagyományokat ápoló „őslakos” budakesziek.
A település népességének változása:

A 2011-es népszámlálás során a lakosok 87%-a magyarnak, 0,3% cigánynak, 4,6% németnek, 0,5% románnak mondta magát (12,6% nem nyilatkozott; a kettős identitások miatt a végösszeg nagyobb lehet 100%-nál). A vallási megoszlás a következő volt: római katolikus 36,1%, református 11,3%, evangélikus 1,6%, görögkatolikus 1,4%, izraelita 0,3%, felekezeten kívüli 17,5% (28,8% nem nyilatkozott).


Kultúra, oktatás, sport
A városban óvoda, nagy általános iskola, zeneiskola, művészeti iskola és két gimnázium működik, amelyek leginkább a környék kisebb településeiről, másrészt Budapestről vonzzák a diákokat. 
Budakeszi iskolái: Prohászka Ottokár Katolikus Gimnázium, Nagy Sándor József Gimnázium, Széchenyi István Általános Iskola.
A településen kiépült sportinfrastruktúra van, több országos jelentőségű sportoló lakhelye. A Bécs-Pozsony-Budapest Szupermaraton egyik fontos állomása.
Az Erkel Ferenc Művelődési Központ regionális jelentőségű. A településen sok kulturális rendezvényt szervez, melyek közül a legfontosabb az Erkel Napok, a Budakeszi Családi Napok, a Makkosi Búcsú, a Mezei Mária Művészeti Napok és a Budakeszi Búcsú.
Számtalan civil szervezet működik a városban, amelyek jelentős szerepet játszanak a település kulturális és közösségi életében.
A település adottságai miatt sok képzőművész él a városban, tevékenységüket a KesziArt Egyesület fogja össze.


Testvértelepülései
 Beregdéda, Ukrajna
 Csíkszereda, Románia
 Delbrück-Westenholz, Németország
 Lich, Németország
 Neckarsulm, Németország
 Sankt Margarethen an der Raab, Ausztria


Ismert budakeszi lakosok
Az alábbi személyek egy időben Budakeszin éltek vagy jelenleg is a város lakói. Zárójelben a születési (és halálozási) évszámok szerepelnek.

Albert Gábor (1929–2017) Kossuth-díjas és József Attila-díjas író
Albert Zsuzsa (1932–) Magyar Érdemrend Lovagkeresztje díjas író, költő, rádiós műsorvezető, szerkesztő
Balczó András (1938–) többszörös olimpiai és világbajnok öttusázó
Basa Péter (1964–2009) Ybl Miklós-díjas építész
Bártfai Szabó Gábor és Orsolya építészek, a "2010. Év Lakóháza" tervezői
Bíró Ildikó (1955–) a Duna Palota ügyvezető igazgatója, volt országgyűlési képviselő
Bohony Beatrix a "Marbushka" játékok tervezője és gyártója
Crespo Rodrigo (1973–) színművész, a tatabányai Jászai Mari Színház igazgatója
Csepregi Gyula (1958–2014) Liszt Ferenc-díjas dzsesszszaxofon művész
Csoma Gergely (1954–) fotó-és szobrászművész, csángó néprajzkutató
Dalotti Tibor (1963–) koreográfus, a többszörös show- és látványtánc-világbajnok Botafogo Táncegyüttes alapító művészeti vezetője, a Magyar Táncművészeti Egyetem tanára
Darnyi Tamás (1967–) négyszeres vegyesúszó olimpiai bajnok
Deés Enikő (1943–) Munkácsy-díjas textilművész
Demszky Gábor (1952–) magyar jogász, szociológus, politikus, Budapest korábbi főpolgármestere 5 hivatali cikluson keresztül
Déry Attila Ybl-díjas építész
Dévényi János (1956–) festőművész, a KesziArt Egyesület elnöke, geometriai képei az arányok, színek, formák, a szépség és harmónia tengelyében születnek
Dira Zsófia (1991–) ifjúsági kajak világbajnok
Egely György (1950–) feltaláló, szakíró
Erkel Ferenc (1810–1893) zeneszerző, karmester, zongoraművész és sakkmester
Farbaky Péter (1957–) építész, művészettörténész, a Budapesti Történeti Múzeum Kiscelli Múzeumának az igazgatója
Fehér Bence (1992–) többszörös országos és világbajnok harcművész
Fischer László (1962-) síugró, tizenkilencszeres országos bajnok
Gábor Emese (1973–) mesekönyv illusztrátor, szobrász, költő, többek között a budakeszi Széchenyi István és Wass Albert köztéri szobrok alkotója
Gellér-fivérek: László (1944–), Mihály (1947–) és Gábor (1958–) – síugrásban és északi összetettben 47 magyar bajnoki aranyérmet szereztek
Giron Zsolt (1957–), 1975–1979 között a Ferencváros labdarúgója, ezüst- és bronzérmet szerzett a magyar bajnokságban, testnevelőtanár
Hargitay András (1956–) úszó, háromszoros vegyesúszó világbajnok, állatorvos, a Magyar Köztársasági Érdemrend tisztikeresztje díjazott
Hámori József (1932–) Széchenyi díjas biológus, agykutató, az MTA rendes tagja, 1998-2000 között a kulturális örökség minisztere
Hámori Máté (1983–) az óbudai Danubius ifjúsági zenekar művészeti vezetője
Hellner Katalin (1941–1988) sokszoros országos sífutó bajnok,
Hellner Donáta (1993–) többszörös országos alpesi síbajnok
Hellner Johanna (1994–) többszörös országos alpesi síbajnok, testnevelőtanár
Hellner Szelina (1986–) többszörös országos alpesi síbajnok
Hellner Péter (1943–) síedző, sokszoros bajnokok nevelője, a Budakeszi Viadal SE egyik alapítója
Heltay László karnagy, ő alakította meg Angliában a St. Martin is the Fields és Brighton Fesztivál kórusát és ő készítette el Milos Forman "Amadeus" filmjének kórusfelvételeit a St. Martin in the Fields kórusával. Jelenleg Spanyolországban és Budakeszin él.
Illényi Katica (1968–) Liszt-díjas hegedűművész, a komoly- és könnyűzene, valamint a jazz világában is megbecsült, nagyra értékelt előadó
Prof. Dr. Horváth Ildikó (1964–) MTA doktora, WHO magyarországi tagállami kapcsolattartó, Klinikai Tudományos Bizottság tagja, egyetemi magántanár, tüdőgyógyász kutató orvos, Európai Tüdőgyógyászati Elnökségi tag
H. Bóna Márta (1944–2011) meteorológus
Janicsák Veca (1989–) énekesnő
Jónás Rita (1968–) színművész, évekig vezette az RTL Klub Kölyökmagazin műsorát, Darnyi Tamás felesége
Józsa Lajos (1944–) szobrászművész, számos köztéri szobor megalkotója
Kály-Kullai Károly (1954–) neves drogügyi szakértő, a nemzeti drogstratégiát kidolgozó munkacsoport tagja
Kálmán C. György (1954–) irodalomtörténész
Prof. Dr. Kásler Miklós (1950–), Széchenyi-díjas magyar onkológus, tanszékvezető egyetemi tanár, az orvostudomány kandidátusa, az Országos Onkológiai Intézet főigazgatója, 2018-tól az Emberi Erőforrások Minisztériumának minisztere
Keresztes Dóra (1953–) Balázs Béla díjas grafikus, animációsfilm készítő
Prof. Dr. Kéri Szabolcs (1972-), pszichiáter, az MTA doktora, az Academia Europaea választott tagja, egyetemi tanár, a Nyírő Gyula Országos Pszichiátriai és Addiktológiai Intézet tudományos igazgatója és osztályvezető főorvosa
Kiss Iván (1949–) grafikus, animációs film készítő
Kiss József (1966–2018) színművész, az Argo című magyar akció-vígjáték Tysonja
Kisszabó Gábor (1959–) az Első Emelet együttes basszusgitárosa, kulturális manager, a Private Moon Records igazgatója
Kovács András Péter (1978–) Karinthy-gyűrűs humorista, író, a hazai stand up comedy egyik meghatározó alakja
Lieber Éva (1932–2005) festő- és textilművész, Tornyai díjas
Major István (1949–2014) magasugró, háromszoros fedettpályás Európa-bajnok, olimpiai 6. helyezett, háromszor volt Magyarországon az év atlétája
Makk Attila (1963–), belsőépítész, grafikus, 2003-ban az "Év belsőépítésze" díjazottja
Mayer István síugró, 1977-ben síugró csapatban országos bajnok
Mezey Mária (1909–1983) érdemes- és kiváló művész, színművésznő
Müller Sándor (1948–) 17-szeres válogatott labdarúgó, az 1982-es spanyolországi vb-n szereplő válogatott csapat tagja
Molnár Gergely (Mr Jupiter, 1945–) világhírű bűvész, a Manilai Bűvészegyetem díszdoktorává avatták, 2013-ban az Izraeli Bűvészszövetség díszelnökévé választották. 2002-ben a Magyar Köztársaság Arany Érdemkeresztje kitüntetést kapott, majd 2014-ben a Magyar Érdemrend Tisztikeresztjével ismerték el szakmai életútját
Nagy Gáspár (1949–2007) Kossuth-díjas költő, író
Nagy Kálmán (1909–2010) huszár ezredes, hadtörténész
Michna György (1920–2013) a Magyar Királyi Légierő legendás Puma századának a pilótája
Németh Zsigmond (1944-) társával, Krúg Lászlóval, 1981-ben megismételte Endresz György és Magyar Sándor legendás 1931-es Atlanti-óceán átrepülését motoros géppel
Navracsics Tibor (1966–) magyar jogász, politológus, egyetemi docens, politikus. 2014-től az Európai Bizottság kulturális, oktatási, ifjúságpolitikai és sportügyi biztosa.
Nemcsik Zsolt (1977–) vívó, olimpia ezüstérmes kard egyéniben, világbajnoki aranyérmes kard csapatban
Nyulász Péter (1968–) meseíró, gyermekversköltő, 2011-ben Helka című könyve elnyerte az Év Gyermekkönyve díjat, a Magyar Rádió korábbi szerkesztőjeként a "Krónika" műsorvezetője volt
Orosz István (1951–) Kossuth-díjas grafikus, rajzfilm készítő
Pap Ferenc (1945-) Balázs Béla díjas operatőr, rendező. A Békeidők, a Vörösföld, a Családi tűzfészek, a Filmregény képi megfogalmazója. A dokumentarista játékfilmet először viszi nemzetközi sikerre Erdőss Pál Adj király katonát CANNES-I ARANYKAMERAJAVAL.
Pléh Csaba (1945–) Széchenyi-díjas pszichológus, nyelvész, az MTA rendes tagja
Palkovics Tibor (?–2010) a 70-es évek sokszoros sílesikló bajnoka
Pálinkás György híres vitorlázó és motoros repülő, az 50-es évek elején a Hármashatár-hegyi reptér parancsnoka volt, több, mint 1 millió kilométert tett meg motoros repülővel
Poczik Ferenc (1894–1974) szőlőnemesítő, Gyöngyösön született, Budakeszin nemesítette a ma is kedvelt csemegeszőlőt, a Pannónia Kincsét
Ravasz Etele Koppány (1992–), junior vívócsapat világbajnok, vívóedző
Rákay Philip (1972–) médiaszemélyiség, az MTV Zrt. vezérigazgató-helyettese
Ring Anna sokszoros vitorlázó repülő csúcstartó az 50-es években
Riskó Géza (1949–) az MTV sportrovatának Prima Primissima díjas vezetője
prof. emeritus, dr. Riskó Tibor (1923–2017) tüdőgyógyász, ortopéd sebész, ortopédiai tanszékvezető egyetemi tanár
Rodics Katalin neves természetvédő, a Greenpeace munkatársa
Ruszák Mátyás Európa-bajnok lovasíjász, a jordán királyi lovasverseny győztese
Sarlós Erzsébet 20-szoros magyar bajnok evezős
Sarlós György (1940–), olimpiai ezüstérmes kormányos nélküli négyes evezésben
Sarlós Katalin világbajnoki bronzérmes evezős
Sarlósné Mózer Erzsébet, Európa-bajnoki bronzérmes női egypár evezésben, képzőművész
Simon Zsolt (1971–) a TV2 vezérigazgatója és résztulajdonosa
Somos Miklós (1933–2009) Munkácsy-díjas festőművész
Szántai Lajos (1962–) magyarságkutató
Szél Bernadett (1977–) közgazdász, politikus, a Lehet Más a Politika országgyűlési képviselője
Széles Tamás (1973–) színművész, az egyik legfoglalkoztatottabb szinkronhang, díszlettervező, a Magyar Ó-Katolikus Egyház püspöke
Szokolay Balázs (1961–) Liszt-díjas zongoraművész
Tagai Róbert 2000. évi magyar ralibajnok
Tagai Tamás 2000. évi magyar ralibajnok
Dr. habil. Türke András István (1980-) történész, biztonságpolitikai elemző, az Europa Varietas Institute igazgatója
Prof. Dr. Vörösmarthy Dániel (1929–2019) szemészprofesszor, az MTA doktora
V. Majzik Mária (1949–) Magyar Örökség díjas, Príma díjjal kitüntetett képzőművész, a budakeszi Himnusz-szobor alkotója
Zákányi Zsolt (1925–2007) Liszt díjas karnagy, a róla elnevezett vegyeskar alapítója


Nevezetességek

Budakeszi Arborétum
Első világháborús emlékmű (a református templom felett, Fő utca)
Erkel Ferenc mellszobra (Fő tér)
Erkel Ferenc emléktáblája (Erkel utca)
Gőzmozdony (Rózsa utca)
Himnusz-szobor (Budapest városhatárnál, Fő utca)
KatonasírokMetodista templom (V. Majzik Mária kerámia díszítésével (állandó kiállítás az altemplomban)) (Rákóczi utca)
Mezey Mária-emlékház (Petőfi utca)
Minden Magyarok zászlaja (Budapest városhatárnál, Fő utca)
Nagy Gáspár költő mellszobra (Fő tér)Pászti Gyula-pihenő (ősláp és mamutfenyők)
Református templom (Határon Túli Magyarok Emléktemploma – Basa Péter, Pest Megyei Építészeti Nívódíj, 1999) (Fő utca)
Római katolikus templom (Havas Boldogasszony-templom – 1761, barokk) (Fő utca)
Római katolikus templom (Angyalok királynéja-templom – barokk) (Makkosi út)
Sváb parasztházak
Sváb ősök emlékműve (Őseink emlékére) (a római katolikus templom alatt, Fő utca)
Széchenyi István mellszobra (Széchenyi tér, Temető út és Széchenyi utca kereszteződése)Templomrom (román stílusú) (a római katolikus templom mellett, Fő utca)
Vadaspark
Vitorlázó-repülőtér (Farkashegyi repülőtér)
Wass Albert mellszobra (Fő tér)
'56-os emlékkő (Szanatórium utca Fő utca sarok)


Budakeszi média
A Mi Kisvárosunk, Budakeszi Családi Magazin
Budakeszi Hírmondó
Buda Környéki Televízió
Budakörnyéki Iránytű
Keszi Láss! Budántúl
Keszi-Art Egyesület honlapja


Források
Györffy György: Pilis megye


Jegyzetek


További információk
Budakeszi hivatalos honlapja
Légifotók Budakesziről
Térkép Kalauz - Budakeszi
Budakeszi a funiq.hu-n
A Budakeszi Vadaspark honlapja