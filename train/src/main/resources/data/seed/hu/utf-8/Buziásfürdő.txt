Buziásfürdő, 1905-ig Buziás (románul Buziaș, németül Busiasch) város Romániában, a Bánságban, Temes megyében.


Fekvése
Temesvártól 33 km-re délkeletre fekszik. Síkvidéki sakktáblás település.


Nevének eredete
Neve az ómagyar buzjás ('bodzás') szóból való. Első említése: Buzus (1369). A 16. századi defterekben Bazyaš, az 1723–25-ös összeírásban Busiesch néven szerepel. Nevéhez az utótagot 1905-ben a község kérésére illesztették.


Története
A török hódoltság végén szerbek és románok lakták. 1782-től németek települtek be. 1807-ben uradalmi központ lett. Ezután előbb 50-60 Pozsony vármegyei magyar és Árva vármegyei szlovák családot költöztettek be, majd 1825-ben ugyanannyi német családot Krassó vármegyéből.
1811-ben kezdték kiépíteni fürdőtelepét. 1839-ben nyilvánították hivatalosan is gyógyfürdőnek. 1845-től gyógyszertár is működött benne. 1849 után Ormós Zsigmond háza lett a Temes megyei magyar hazafiak találkozóhelye.
1876-ban a vasúttal kapott új lendületet a fürdőélet. A telepet 1903-ban Muschong Jakab lugosi téglagyáros vásárolta meg, aki próbafúrásokat rendelt el. Még ugyanazon évben egy 103 méter mély furatból 35 méter magas vízoszlop lövellt föl. Ennek sós-szénsavas vize alkalmas volt a gyomorbaj és a köszvény gyógyítására, ezért hamar ellepték a betegek és Szent Antal csodakútjának (vagy Szent Antal-gejzírnek) nevezték el. Eköré Muschong csónakázótavat létesített. 1907-ig további tizenegy kutat fúratott. 1910 körül a fürdőtelep a tavon kívül egy százholdas díszparkból, szállodákból, ivócsarnokokból, gyógyfürdőkből, fedett sétányokból és teniszpályákból állt. A vasútállomásról kisvasút („Etelka”) vitt a park közepéig. 1909-ben Muschong Phönix víz néven palackozni kezdte az egyik kút vizét, amelyből exportált is.
Hrabovszky Júlia így emlékezett a századelő buziási fürdőéletére: „Semmi vidék. Egy jól ápolt óriási park a lapályon, melyben a szállodák, fürdőházak, villák stb. elszórva fekszenek. Hol volt itt az a kozmopolita élénk élet, ami a pompás herkulesfürdői magas hegyektől övezett szűk völgyben folyt? Buziás tipikus magyar fürdőhely volt. Fürdőközönsége zömét a megyéje, Temes megye szolgáltatta. Temesvártól vonaton alig félórányira vasárnaponként kedvenc kirándulóhelye a temesváriaknak.”Jelentős volt bortermelése és méhészete. 1873-ban itt alakult meg a Délmagyarországi Méhészegylet. A 19. század második felében görögkatolikus esperesség központja volt, majd 1899-ben Zsebelyről ide helyezték az ortodox esperesi székhelyet is. 1898 szeptemberében Ferenc József és Ferenc Ferdinánd parancsnoksága alatt itt tartották a Monarchia nagy nyári hadgyakorlatát. A 20. század elején két takarékpénztára, 1884 és 1913 között nyomdája működött. Temes vármegye egyik járásának székhelye volt.
A fürdőtelep 1948-ig Muschong egyik lányának tulajdona volt, akkor államosították. Az állam a nagyobb tömegek befogadására alkalmas új szállodákat épített, és a szocializmus idején nyaranta három–ötezer beutalt üdült itt. 1956-ban kapott városi rangot. Az 1960-as években ipari üzemek létesültek, tömbházas negyedek épültek. 1988-ban földrengés epicentruma volt. A fürdőtelep az 1994–1995-ben végrehajtott privatizációt megsínylette, és csak 2005-ben készült fejlesztési terv rehabilitására.


Lakossága
1900-ban 2852 lakosából 1215 volt német (42,60%), 889 román (31,17%) és 708 magyar (24,82%) anyanyelvű; 1708 római katolikus és 925 ortodox vallású. 61%-uk tudott írni-olvasni, a nem magyar anyanyelvűek 26%-a beszélt magyarul.2002-ben magának Buziásnak 5335 lakosa volt, közülük 4594 román (86,11%), 265 magyar (4,96%), 231 cigány (4,32%) és 175 német (3,28%) nemzetiségű; 4417 ortodox, 495 római katolikus és 266 pünkösdista vallású.


Látnivalók
Gyógyfürdőiben és mofettáiban szív- és érrendszeri (szívszanatórium), idegrendszeri és emésztőrendszeri betegségeket kezelnek.
1857 után létesített, nagyrészt az 1870-es években elkészült húsz hektáros védett park ritka fafajokkal, oszlopsorokkal és a fürdőtelep romantikus épületeivel. Ezek közül a nagyszálló 1853-ban, a gyógyszalon 1856-ban, a színházépület 1872-ben, a tanuszoda 1874-ben épült.
A régi ortodox templom 1842-ben, a római katolikus templom 1873-ban épült.


Gazdasága
Természetes szénsavtartalmú ásványvizét Buziaș néven hozzák forgalomba.


Híres emberek
1849. április 25-én itt járt Petőfi Sándor.
Több alkalommal volt fürdővendége Deák Ferenc.
Itt született 1856-ban Radisics Jenő művészettörténész, a budapesti Iparművészeti Múzeum igazgatója.
Itt született 1894. augusztus 18-án Goriupp Aliz könyvtáros, sajtótörténész, bibliográfus.
Itt született 1896. augusztus 23-án Hollósy-Kuthy László katonatiszt.
Itt született 1912. szeptember 10-én Mistéth Endre hídépítő mérnök, miniszter, Széchenyi-díjas.


Források


További információk
Az önkormányzat honlapja (románul)
A fürdőhely honlapja (románul)
Honlap a városról (németül)
Régi buziási képeslapok
Fotók a www.panoramio.com honlapon
A római katolikus templom orgonájának dokumentációja és fotók (németül)
román női öv Buziásfürdőről, a Magyar Néprajzi Múzeum gyűjteményében [2]


Képek