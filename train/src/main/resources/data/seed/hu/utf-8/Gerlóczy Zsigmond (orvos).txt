Alsóviszokai Gerlóczy Zsigmond (Pest, 1863. június 25. – Budapest, 1937. szeptember 9.) magyar orvos, egyetemi tanár.


Rokonsága
A nemesi származású alsóviszokai Gerlóczy család sarja. Gerlóczy Károly fővárosi alpolgármester és munkácsi Barkassy Amália (1841-1937) fia., Gerlóczy Géza belgyógyász és Gerlóczy Gedeon építész apja, Fodor József orvos veje.


Életpályája

Orvosi oklevelét 1887-ben a pesti orvosi karon szerezte meg. 1887–1890-ben a budapesti I. sz. belklinikán működött, 1890-től a Szent Rókus Kórház főorvosa, 1901–1927 között igazgatója. 1898-ban a fertőző betegségek egyetemi magántanára, 1901-től a műegyetemen az iparegészségügy előadója, 1912-ben a fertőző betegségek c. rk. tanára. 1927–1930-ban a fővárosi kórházak igazgatója. Fertőző betegségekkel, higiénével foglalkozott. Az Egészség (1901-től), az Ifjúság és egészség, Az egészség könyvtárának a szerkesztője. 1921-től haláláig az Országos Közegészségügyi Tanács elnöke, 1924-től a budapesti Orvosszövetség elnöke, 1927-től felsőházi tag volt.


Házassága és gyermekei
Felesége, galántai Fodor Margit (1869–1897) volt. A házasságukból született:

alsóviszokai Gerlóczy Gedeon (1895-1975) magyar építész, Csontváry hagyatékának megmentője.
alsóviszokai Gerlóczy Géza belgyógyász
alsóviszokai Gerlóczy Edith


Főbb művei
Köztisztaságról, Budapest, 1890
Egészségtan, Budapest, 1890
Gesundheitslehre, Budapest, 1891
Budapest fürdői és ásványvizei (dr. Hankó Vilmossal), Budapest, 1891
A mérgezésekről, Budapest, 1907
A fertőző betegségekről és az azok ellen való védekezésről, Budapest, Franklin Társulat, 1908
Diagnosztikus nehézségek fertőzéses májbetegségekkor, Budapest, 1913
Egészségügyi ismeretek, Budapest, 1927
Fertőző betegségek és az iskola, Budapest, 1928
Fodor József Egészségtana, Lampel R. (Wodianer F. és fiai) Könyvkiadóvállalat


Lásd még
Beck Soma


Források
Szinnyei József: Magyar írók élete és munkái III. (Fa–Gwóth). Budapest: Hornyánszky. 1894.  
Tudósnaptár
Magyar Elektronikus Könyvtár/Magyar életrajzi lexikon 1000-1990


Jegyzetek


Irodalom
Grosch K.: Gerlóczy Zsigmond, Népegészségügy, 1937
Háhn G. – Melly J.: Fodor József élete és munkássága, Budapest, 1964