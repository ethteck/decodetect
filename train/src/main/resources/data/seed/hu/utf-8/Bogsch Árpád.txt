Bogsch Árpád (Arpad Bogsch) (Budapest, 1919. február 24. – 2004. szeptember 19.) jogász, az ENSZ Szellemi Tulajdon Világszervezete (WIPO) magyar származású főigazgatója.


Pályájának kezdete
A Budapest-Fasori Evangélikus Gimnáziumban  érettségizett 1937-ben.
Tanulmányait a Pázmány Péter Tudományegyetemen végezte, Budapesten. Ezt követően 1941 és 1948 között Budapesten volt ügyvédjelölt. 1948 után külföldön élt. Előbb 1954-ig az UNESCO  jogügyi munkatársa volt Párizsban, majd 1954 és 1963 között az Amerikai Egyesült Államok USA Szerzői Jogi Hivatal munkatársaként dolgozott. Felvette az amerikai állampolgárságot. A szellemi tulajdon kérdéseire szakosodott.


A szellemi tulajdon világméretű oltalmáért

1963-tól 1973-ig előbb a Szellemi Tulajdon Védelmének Egyesített Nemzetközi Irodája (BIRPI),  1970-től a genfi székhelyű Szellemi Tulajdon Világszervezete (WIPO) főigazgató-helyettese, majd 1973 és 1997 között főigazgatója volt.  
Kiemelkedő szerepe volt abban, hogy a WIPO 1974-ben  az ENSZ szakosított intézményeinek sorába lépett.
Az ENSZ-intézmény létrehozásán túl nemzetközi szerepének megerősítésében is nagy sikereket ért el. Kivételes diplomáciai érzékkel megtalálta intézménye feladatát  a GATT helyébe lépő  TRIPS Egyezmény eredményes végrehajtásában, a TRIPS Egyezményt kezelő Kereskedelmi Világszervezettel (World Trade Organization, WTO, szintén Genf) való együttműködésben. Bogsch Árpádnak ugyancsak nagy szerepe volt  az 1980-as évek végétől kialakult számos független nemzetállam iparjogvédelmi jogalkotásának megteremtésében, illetve  a nemzeti hivatalok támogatásában. Ebben a tevékenységében – többek között – a magyar Bobrovszky Jenő segítette őt.


Hazai elismerései
1991-ben az ELTE tiszteletbeli díszdoktorává fogadta.
Honoris causa Jedlik Ányos-díj (2004)


Források
In memoriam Bogsch Árpád (1919 - 2004) - Hírlevél a szellemi tulajdon védelméről, I. évf. 3. szám, 2004. október
WIPO-megemlékezés
A Feltalálók Egyesületei Nemzetközi Szövetsége (IFIA) az innováció és a feltalálói tevékenység támogatóinak elismerésére Bogsch Árpád-emlékérmet alapított.


Jegyzetek