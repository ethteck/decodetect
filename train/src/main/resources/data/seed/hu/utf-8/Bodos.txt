Bodos (románul Bodoș) falu Romániában Kovászna megyében.
Közigazgatásilag Baróthoz tartozik. Testvértelepülése Biharugra.


Fekvése
Sepsiszentgyörgytől 26 km-re északnyugatra, Barót keleti szomszédságában a Várbükk és a Cseretető közti völgykatlanban fekszik.  Google Maps
Erdővidék történelmi tájegység egyik települése.


Nevének eredete
Egyesek szerint a bujdos szóból ered neve, mivel egykor egy bujdosónak nyújtott menedéket, mások egy ilyen nevű székelytől származtatják.


Története
Határában a Petrás-fenyőse nevű csúcson állt Kelemen vára. Nyoma nem maradt, eredete, sorsa ismeretlen. 
A falunak már a 15. században is volt temploma, helyette épült 1794-ben a mai református templom. 
A torony,  melynek magassága 35 m, eredetileg cseréppel volt fedve. Ezt a fedelet 1909-ben bádogtetőre cserélik ki. A templomot, mely 22 × 6,50 m, vastag várfal övezi, két bejárati kapuval. Fekvése kelet-nyugati, a torony a nyugati végén van.
A nagy harang felirata: ISTEN DICSOITÉSÉRE BODOS EGYHÁZA 1922 Jún.  
A kis harang felirata: ÖNTÖTTE HONIG FRIGYES ARADON 1910. 
1864-ben tűzvész pusztított a faluban. 1910-ben 571 magyar lakosa volt. A trianoni békeszerződésig Háromszék vármegye Miklósvári járásához tartozott. 1992-ben 435 lakosából 432 magyar és 3 román volt.


Oktatás, művelődés
Az falu iskolájának épületére vonatkozó első adatok 1814-ből származnak, a jelenlegi iskola azonban 1937-ben épült és a falu híres szülöttének, a pomológus Budai Józsefnek a nevét viseli.


Híres emberek
Itt született 1851-ben Budai József pomológus, geológus.
Itt született 1929-ben Egyed Ákos történész, a Magyar Tudományos Akadémia külső tagja.
Itt született 1935-ben Székely Dénes a marosvásárhelyi Székely Népi Együttes néptáncosa, majd koreográfusa.


Érdekességek
Az erdőfülei diatomittelepen felfedezett új kovamoszat fajoknak helyi elnevezéseket adtak, így egyik ilyen faj Bodosról kapta Navicula bodosensis nevét.


Hivatkozások


További információk
Egyed Ákos: Gondolatébresztő adatok Bodos falu történetéből. Erdővidéki Lapok. 2001/3 (5) sz. 4-7 p.