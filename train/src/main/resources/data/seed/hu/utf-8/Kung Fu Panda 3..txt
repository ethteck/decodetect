A Kung Fu Panda 3. 2016-ban bemutatott amerikai 3D-s számítógépes animációs film, amely a 32. DreamWorks-film. A film a Kung Fu Panda-trilógia harmadik része. Jennifer Yuh Nelson rendezte, aki az első két résznek is a direktora volt. A film nyolc évvel követi az első részt, és öt évvel a másodikat, valamint a történet pont ott folytatódik, ahol az utolsó rész (befejezetlenül) abba maradt.
A főszereplő hangját ezúttal is Jack Black kölcsönzi, valamint a többi szereplő, Dustin Hoffman, Angelina Jolie, Jackie Chan, Lucy Liu, Seth Rogen és David Cross szintén visszatérnek korábbi szerepükben. Új szereplőként csatlakozott a filmhez Bryan Cranston, aki Po biológiai apjának hangját kölcsönzi, Kate Hudson, egy csinos pandalány szerepében, valamint J. K. Simmons, mint a film új gonosza. Randall Duk Kim és Jean-Claude Van Damme szintén hallhatók kameoszerepben.
A mozifilmet a DreamWorks Animation gyártotta, és a Paramount Pictures forgalmazta. Amerikában 2016. január 29-én, Magyarországon 2016. március 17-én mutatták be a mozikban.


Cselekmény
A történetet elején a kínai Szellemvilágban (a halál utáni másvilágban) a néhai Rajmi mester megküzd Kai-jal, egy szellemharcossal, aki az évszázadok során elsajátította, hogyan lehet elvenni másoktól a csit (életenergia), ezáltal a saját természetfeletti erejét növeli. Kai ezzel a módszerrel elveszi Rajmi csijét is, amit arra használ fel, hogy visszatérjen a halandó világba, és ott bosszút álljon a nagymester tanítványain. Rajmi azonban figyelmezteti, hogy van egy „harcos”, akinek végzete, hogy megküzdjön Kai-jal és le is fogja őt győzni. Kai azonban nem hiszi ezt, és a halandó világba visszatérve megkezdi a Sárkányharcos (Po) felkutatását.
Eközben Shifu mester bejelenti a visszavonulását, és hogy az Őrjöngő Ötös továbbképzését mostantól Póra bízza. Po azonban nem érzi, hogy készen állna arra, hogy kung fut tanítson, mert bizonyítottan rossz tanár, a tanítványai folyton megsérülnek. Shifu szerint Pónak előbb önmagára kéne rátalálnia, és aztán arra, hogy mivé kell válnia.
Po találkozik biológiai édesapjával, Li Shan-nal (aki az előző film végén az univerzumtól kapott üzenetben megtudta, hogy a fia életben van). Apa és fia nagyon örülnek, hogy hosszú idő után újra egymásra találtak, noha Po fogadott apja, Mr. Ping meglehetősen féltékeny a találkozásra. Nem sokkal ezután a Béke völgyét megtámadják azok a legyőzött kung fu mesterek, akiknek Kai elvette a csijét, és immár ő irányítja őket. Figyelmezteti Pót és az Ötöket, hogy hamarosan ők következnek. Ők rövidesen kiderítik, hogy Kai egykor Oogway mester legközelebbi barátja volt, mígnem Oogway száműzte őt a Szellemvilágba, mert Kai mérhetetlenül hataloméhessé vált. Kait csak a csi igazi mestere tudja legyőzni, ennek a tudásnak a birtokában pedig egyedül a pandák állnak (maga Oogway is egy pandapopulációtól tanulta el a csiadás ősi technikáját). Po, hogy elsajátítsa eme módszert, hazautazik apjával, Livel a pandák titkos falujába, ami a hegyekben fekszik. Mint később kiderül, Mr. Ping is velük tart titokban. Pónak először fel kell fedeznie milyen pandának lenni, és milyen pandaként élni. Ennek köszönhetően idővel teljesen új oldalról ismeri meg saját magát és a fajtáját.
Közben Kai sorra elveszi Kína minden kung fu mesterének csijét. Shifu és az Ötök megkísérlik őt megállítani, de Kai őket is legyőzi, egyedül Tigrisnek sikerül elmenekülnie, aki elindul a pandafaluba, hogy figyelmeztesse Pót. Kai közben a megszerzett mesterek csijét arra használja, hogy elpusztítsa a Jade palotát és vele együtt Oogway emlékművét. Tigris értesíti Pót a közelgő veszélyről, mire Li és a pandák a menekülésüket tervezik. Mikor Po arra kéri az apját, tanítsa meg neki a csi adását, Li felfedi, hogy a pandák már rég elfelejtették ezt a technikát, és csak azért mondta Pónak, hogy meg tudja rá tanítani, mert nem akarta őt veszélyben tudni. Pót nagyon bántja, hogy az apja hazudott neki, s végül úgy dönt, elindul egymaga felvenni a harcot Kai-jal. Közben Mr. Ping végre megbékél a Li iránt érzett féltékenységével, és biztosítja őt, hogy Pónak ebben a helyzetben nagy szüksége van mindkét apjára, és nem számít mi vár rá, mellette kell állniuk, mint egy család.
Li vezetésével a pandák felajánlják Pónak a segítségüket a Kai elleni küzdelemben, és arra kérik, tanítsa meg őket kungfuzni. Po beleegyezik, és Shifu egyik tanácsa alapján megkezdi a pandák kiképzését, azáltal, hogy mindegyiküket a saját egyedi tehetségük szerint tanítja meg küzdeni. Így hamar igazi harcművészeket farag belőlük. Mikor Kai megérkezik, és a legyőzött kungfu-mesterek segítségével megtámadja a falut, óriási ellenállásba ütközik a pandák részéről. A tervük azonban elbukik, mikor Po megkísérli alkalmazni Kai-on a Wuxi ujjfogást (amivel Tai Lungot is legyőzte az első filmben), ám ő felfedi, hogy fogás nem működik szellemeken. Kai kis híján felülemelkedik Pón és a többi pandán, mígnem Pónak támad egy ötlete: mivel nem tudja visszaküldeni Kait a Szellemvilágba, ezért az egyetlen megoldás, ha maga viszi őt oda. Így saját magán alkalmazza a Wuxi ujjfogást, és ezáltal magával együtt Kait is a Szellemvilágba repíti.
A két fél a túlvilágon folytatja a küzdelmet, ahol Kai egyre közelebb kerül ahhoz, hogy legyőzze Pót. Ám Li, Ping és Tigris meg a többi panda együttesesen alkalmazzák a csi adás technikáját, mely során mind megköszönik Pónak, amit értük tett, és amikre tanította őket. Ezáltal újult életerőt adnak neki, mellyel Po képes folytatni a harcot. Immár ő is felismeri a csiadás technikáját, és ezzel legyőzi Kait, akiben túláramlik az erő a Pótól kapott csitől és végül megsemmisül. Ezáltal minden legyőzött kungfu-mester, beleértve Shifut és az Ötöket is, visszakapja csijét, és visszatérnek az életbe.
Po a Szellemvilágban találkozik Oogway mesterrel, aki biztosítja őt, hogy kalandjai a végéhez értek. Elmondása szerint egykor azért választotta Pót sárkányharcosnak, mert tudta róla, hogy nagy erő lakozik benne, hisz az ősi pandák leszármazottja, valamint ő a jin és jang megtestesítője is. Felajánlja Pónak a választást: vagy itt marad a Szellemvilágban az idők végezetéig vagy visszatér a családjához és a barátaihoz a halandó világba. Po némi habozás után az utóbbi mellett dönt.
A film végén Po, az Őrjöngő Ötös és a többi panda együtt alkalmazzák a csi adást, hogy újjáépítsék a Jade palotát és egész Béke völgyét. Mindeközben Po büszkén néz végig a családján, a barátain, és a falun, ahol kalandjai elkezdődtek.


Szereplők
További magyar hangok: Ács Balázs, Azurák Zsófia, Bárány Virág, Csépai Eszter, Ducsai Bende, Élő Balázs, Fehér Péter, Gergely Ádám, Gergely Ákos, Gergely Attila, Hirling Judit, Kapácsy Miklós, Katona Zoltán, Kocka Janka, Lázár Erika, Lederer Nóra, Magyar Bálint, Maróti Attila, Martin Adél, Mayer Marcell, Mesterházy Gyula, Pruknek Barna, Prukner Mátyás, Szolnoki Balázs, Téglás Judit, Vida Bálint


További információk
Hivatalos oldal 
Kung Fu Panda 3. a PORT.hu-n (magyarul) 
Kung Fu Panda 3. az Internetes Szinkronadatbázisban (magyarul) 
Kung Fu Panda 3. az Internet Movie Database-ben (angolul) 
Kung Fu Panda 3. a Rotten Tomatoeson (angolul) 
Kung Fu Panda 3. a Box Office Mojón (angolul)