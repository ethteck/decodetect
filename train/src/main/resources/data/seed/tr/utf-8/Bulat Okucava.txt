Bulat Okucava (Rusça: Була́т Ша́лвович Окуджа́ва, translit.: "Bulat Şalvoviç Okucava";  Gürcüce: ბულატ ოკუჯავა, translit.: "bulat' ok'ucava"; d. 9 Mayıs 1924, Moskova – ö. 12 Haziran 1997, Paris), Gürcü-Ermeni asıllı Sovyet müzisyen, şair ve yazar. Okucava, "Avtorskaya pesnya" (авторская песня; yazarın şarkısı) olarak adlandırılan Rus müzik türünün kurucularından biridir.
Bulat Okucava, Gürcistan'ın başkenti Tiflis'ten çalışmak ve Sovyetler Birliği Komünist Partisi'nde bağlantı kurmak amacıyla Moskova'ya gelen komünist bir ailenin çocuğu olarak, 9 Mayıs 1924 tarihinde Moskova'da doğdu. Babası Gürcü, annesi Ermeni olan Okucava sadece Rusça konuşmuş ve yazmıştır. Bunun nedeni, Ermenice, Gürcüce ve Azerice bilen annesinin, evde sadece Rusçanın konuşulmasına izin vermesidir. Gürcistan'da Komünist Parti'nin önemli üyelerinden biri olan babası, Büyük Temizlik sırasında 4 Ağustos 1937 yılında tutuklanmış ve Alman casusu olduğu iddiasıyla idam edilmiştir. Aynı zamanda annesi de tutuklanmış ve 18 yıl boyunca Karlag (Карлаг: Карагандинский исправительно-трудовой лагерь, Karaganda Düzeltici-Çalışma Kampı)'da kalmıştır. Her iki ebeveynin de tutuklanmasını takiben Bulat Okucava Tiflis'e dönmüş akrabalarıyla yaşamıştır.
1941'de, 17 yaşındayken, okulundan mezun olmasına bir yıl kala, gönüllü olarak Kızıl Ordu'ya piyade olarak katılmış ve Nazi Almanyasına karşı savaşta çarpışmıştır. II. Dünya Savaşı'nın bitimiyle 1945 yılında terhis olmasından sonra, Tiflis'e geri dönmüştür. Burada lise mezuniyet sınavını vermiş ve Tiflis Devlet Üniversitesi'ne kaydolmuştur. 1950 yılında mezun olmasından sonra, ilk önce Kaluga Oblastı'nın Şamordino köyündeki taşra okulunda, daha sonra Kaluga'nın şehir merkezinde öğretmen olarak çalışmıştır.
1956 yılında, Josef Stalin'in ölmesinden üç yıl sonra, Moskova'ya dönen Okucava; burada ilk olarak Molodaya Gvardiya (Молодая гвардия; Genç muhafız) adlı yayımevinde editör olarak çalışmış, sonraları ise SSCB'de en seçkin haftalık ulusal edebiyat dergisi Literaturnaya Gazeta (Литературная газета; Edebiyat gazetesi) 'da şiir bölümünün başına geçmiştir.
1950'lerin ortalarında, şarkı bestelemeye ve şarkılarını kendi çaldığı Yedi telli gitar eşliğinde söylemeye başlamıştır. 1969'da, Beyaz Çöl Güneşi adlı kült Sovyet filminin şarkı sözlerini yazmıştır. Bununla beraber Okucava'nın şarkıları, 1970'lerin sonuna kadar resmi bir medya kuruluşu tarafından yayımlanmamıştır.
1980'lerde The Show is Over adında bir roman yayımlamış, ve bu roman 1994 yılında Booker-Open Russia (Ру́сский Бу́кер) Ödülünü kazanmıştır. Aynı yıllarda seslendirdiği şarkıların kayıtlarının ve şiirlerinin SSCB'de resmi olarak satışı başlanmıştır. 1991'de SSCB Devlet Ödülü'nü kazanmıştır.
SSCB'deki reform hareketini desteklemiş ve Kasım 1993'te Kırkikililerin açık mektubu (Письмо́ сорока́ двух) adlı açık mektubu imzalamıştır.
12 Haziran 1997 tarihinde Paris'te vefat eden Bulat Okucava, Moskova'daki Vagankovo Mezarlığı'nda gömülmüştür.


Ayrıca bakınız
Nam nujna odna pobeda
Beri şinel


Kaynakça


Dış bağlantılar
Audio files of his most famous songs in MP3 format (İngilizce)
Biyografi (www.russia-in-us.com) (İngilizce)
Biography (www.russia-ic.com) (İngilizce)
Song Lyrics (100+ songs) (İngilizce)
English translations by Alec Vagapov (55 songs) (İngilizce)
Russian poets of the 1960's (İngilizce)
English translations by Yevgeny Bonver (24 songs) (İngilizce)
English translations by Maya Jouravel (3 songs) (İngilizce) (Rusça)
Rare photos of Bulat Okudzhava by Mihail Pazij (Rusça)