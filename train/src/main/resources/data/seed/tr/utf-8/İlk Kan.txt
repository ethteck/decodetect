İlk Kan (özgün adı: First Blood), Rambo serisinin ilk filmi olan 1982 ABD yapımı aksiyon filmidir.
David Morrell'in First Blood kitabından Michael Kozoll, William Sackheim ve Sylvester Stallone tarafından senaryolaştırılmıştır. Yönetmen Ted Kotcheff, yapımcılar Mario Kassar-Andrew G.Vajna. Orijinal müzik Jerry Goldsmith. 97 dakika süren filmin dağıtımı Orion Pictures Corp. tarafından yapılmıştır.


Konusu
Vietnam gazisi John Rambo (Sylvester Stallone) bir dağ kasabasına gelirken kasaba şerifinin taciziyle karşılaşır. Tek istediği temizlenmek ve karnını doyurmaktır. Şerif ona terörist muamelesi yapar, yakalar, hapse atar. Hapiste polislerin işkencesi sırasında Rambo'nun gözünde Vietnam'da gördüğü işkenceler canlanır ve karakolu darmadağın edip bir motosiklete el koyarak dağa kaçar.
Polisler bu yeşilbereli askeri küçümser. Kaçarken helikopterden üzerine ateş açılır. Rambo helikoptere taş atar ve silahlı polis düşerek ölür. Bütün polis ve özel kuvvetler Rambo'nun peşine düşer. Ancak dağlık ormanda Rambo onları tek tek avlar fakat kimseyi öldürmez. Eski bir madene sığınır. Şerif Will Teasle (Brian Dennehy), Rambo'nun komutanı Albay Samuel Trautman (Richard Crenna)'dan yardım ister. Albay onlara ne ile karşı karşıya olduklarını söyler ve uyarır, ama Şerif onu dinlemez. Rambo kasabaya döner ve duman eder. Sonuçta albayın iknasıyla teslim olur.
Film çeşitli açılardan okunabilir. Militarizme, güvenlik paranoyasına, devlet terörüne, savaşın askerlerde bıraktığı izlere, insan haklarına dair değerlendirmeler yapılabilir. Ancak her şeyden önce İlk Kan aksiyon sinemasının klasik bir eseridir.


Oyuncular
Sylvester Stallone - John Rambo
Richard Crenna - Albay Sam Trautman
Brian Dennehy - Şerif Will Teasle
Bill McKinney - State Police Yüzb. Dave Kern
Jack Starrett - Şerif Yrd. Çvş. Arthur Galt
Michael Talbott - Şerif Yrd. Balford
Chris Mulkey - Şerif Yrd. Ward
John McLiam - Orval the Dog Man
Alf Humphreys - Deputy Lester
David Caruso - Deputy Mitch
David Crowley - Shingleton
Don MacKay - Preston


İlginç bilgiler
Film çekimleri sırasında Rambo'nun uçurumdan atlayıp ağaçlara takıldığı sahnenin tamamının dublörle çekilmesi planlanmıştır. Ancak Sylvester Stallone bu karardan vazgeçmiş ve bu sahnenin son bölümünde kendi oynamak istemiştir. Yönetmenin tüm karşı çıkışlarına rağmen sahne dublörsüz çekilmiş ve çekim sırasında Stallone'nin 3 kaburgası kırılmıştır. Aktörün kaburgalarının kırıldığı sahne filmde görülmektedir.
Filmin orijinal sonunda Rambo Albay Trautman'ın silahından çıkan kurşunla ölür. Ancak yapımcılar son anda bu sahneyi filmden çıkartmış ve Rambo'nun ölmediği yeni bir son çekilmiştir.
Filmin çok başarılı olması üzerine 3 tane devam filmi çekilmiştir: 1985'te Rambo 2, 1988'de Rambo III ve  2008'de Rambo 4.
Tüm dünyada gişelerdede başarılı olan filmin Türkiye'de de taklitlerinin çevrilmesi gecikmedi. Takip eden yıllarda iki benzeri Türk filmi çekildi. Bu yeniden yapımların ilki 1983'te Çetin İnanç'ın yönettiği Vahşi Kan'dı. Bu filmde başrolleri Cüneyt Arkın ve Hüseyin Peyda oynamıştı. İkincisi olan 1986 yapımı Ramo/Türk Rambosu isimli filmi ise Mehmet Alemdar yönetmiş, başlıca rollerinde Levent Çakır ve Sönmez Yıkılmaz oynamışlardı.