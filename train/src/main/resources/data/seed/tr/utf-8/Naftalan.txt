Naftalan, Azerbaycan'ın orta batısında yer alan ve sağlık turizmi merkezi olan bir şehirdir.
Nüfusu 7.000 civarında olan Naftalan, adını Dünya'da sadece Naftalan'da bulunan "neft" isimli şifalı bir sıvıdan almış ve Neft-Alan tabiri zamanla Naftalan'a dönüşmüştür. Petrolün bir türevi olan koyu renkli ve kıvamlı Neft, kemik-kas, sinir, damar hastalıkları, deri hastalıkları ve üroloji hastalıklarının hatta kısırlığın tedavisinde oldukça etkili bir maddedir. Yakıt olarak kullanılamamaktadır.
Sovyet Rusya dönemi sırasında Ruslar tarafından çok rağbet gören ve sosyal hayat açısından da oldukça hareketli olan Naftalan, 1992-1993 Ermeni olayları sebebiyle eski görüntüsünden uzaklaşmış ve son yıllarda devlet desteği ile tekrar kalkınmaya ve gelişmeye başlamıştır.
Şehirde semt pazarı ve birkaç orta büyüklükte market, cami ve ortaokullar bulunmaktadır. Oteller genellikle tam pansiyon çalıştığından turistler ihtiyaçlarının çoğunu otellerde görebilmektedir. Ayrıca çok sayıda kır kahvesinin bulunduğu Naftalan ormanlık arazi bakımından zengindir.
Başkent Bakü'ye uzaklığı 350 km, Gence şehrine uzaklığı 50 km'dir.
1935 yılından beri tedavi'ye gelenleri kabul eden Naftalan şehri, 1957'ye kadar sezonluk hizmet vermiş, 1957 yılından sonra tüm yıl hizmet vermeye başlamıştır.
Yatak kapasitesi 3200 civarında olan Naftalan'da bulunan oteller "sanatoryum" olarak adlandırılmaktadır. Tam pansiyon faaliyet gösteren sanatoryumlarda misafirlerin ve hastaların tüm ihtiyaçları giderilmektedir.
Önemli sanatoryumların başında 5 yıldızlı otel niteliğinde olan "Çinar Sanatoriyası" ve "Qaşaltı Sanatoriyası" gelmektedir. 2010 yılında faaliyete geçen bu tesislerin açılışı Azerbaycan Cumhurbaşkanı İlham Aliyev tarafından yapılmıştır.  Ayrıca Naftalan Sağlamlık Merkezi, Sehrli Naftalan Sanatoriyası, Möcüzeli Naftalan Sanatoriyası gibi 3 yıldızlı otel niteliği taşıdığı söylenebilecek birkaç önemli tesis daha mevcuttur.


Dış bağlantılar
Naftalan Şəhər İcra Hakimiyyəti