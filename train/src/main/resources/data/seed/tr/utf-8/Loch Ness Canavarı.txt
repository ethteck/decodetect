Loch Ness Canavarı (İngilizce: Loch Ness Monster, Keltçe Niseag) İskoçya'daki Loch Ness gölünde yaşadığı ileri sürülen efsanevi deniz canlısı.
İlk kez altıncı yüzyılda görüldüğü rapor edilmiş olsa da, "Loch Ness Canavarı" dünyanın gündemine 1934 yılında Londralı bir jinekolog olan Dr. Robert Kenneth Wilson'ın çektiği fotoğraflarla girmiş ve bundan sonra da popülerliği her geçen gün artmıştır. Bu fotoğraflar 21 Nisan 1934'te "Daily Mail" gazetesinde yayımlanırken Dr. Wilson adının zikredilmesini istememişti. Bu yüzden fotoğraflar o zamandan beri Cerrahın Fotoğrafları olarak anılmaktadır.
Fotoğraflardaki görüntülerden ve görgü şahitlerinin tariflerinden, bu yaratığın mezozoik zamanda (yani günümüzden 250 ilâ 65 milyon yıl önceki çağda) yaşamış olan plesiosaurus adlı sürüngenlerin soyundan geldiği ve bir şekilde hayatta kalmayı başardığı ileri sürülmüştür. Bilim çevreleri bu canlının varlığını kabul etmemektedir. Buna rağmen meraklı birçok araştırmacı aralarında sismik çalışmalar, derin su altı dalışlarının da olduğu birçok olanağı kullanarak bu canlının varlığını ispatlamaya çalışmaktadırlar.
Popüler kültürde de kendine geniş yer bulan ve sevimlileştirmek adına kendisine "Nessie" adı da verilmiş olan "Loch Ness Canavarı" hakkında sayısız kitap yazılmış, belgesel ve dramatik filmler çevrilmiş, şarkılarda yer verilmiş hattâ bilgisayar oyunları tasarlanmıştır.
Loch Ness canavarının ünlenmesinden sonra dünya yüzünde birçok gölde daha benzer yaratıkların görüldüğü ileri sürülmüştür. Bu efsanevi göl canavarlarından bir tanesi de Van Gölü'nde görüldüğü iddia edilen Van Gölü Canavarı'dır.


Dış bağlantılar
"Nessie Efsanesi" adlı İngiliz sitesi


Film
Su Atı 2007 ( Emily Watson )( Ben Chaplin )