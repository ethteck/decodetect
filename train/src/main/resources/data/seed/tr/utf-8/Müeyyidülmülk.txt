Müeyyidülmülk veya tam adıyla Ebu Bekr Ubeydullah b. Nizâmilmülk b. Ali et-Tusî, (Farsça: مؤيّد الملك, d. 1052 - ö. Nisan 1101), Büyük Selçuklu İmparatorluğu veziri, Nizâmülmülk'ün oğlu.
Büyük Selçuklu İmparatorluğu veziri Nizâmülmülk'ün oğlu olarak 1052 yılında dünyaya geldi. Melikşah'ın iktidarı döneminde devlet işlerinde yükselmeye başladı. Bağdat'ta idari göreve getirildi. Daha sonra Divan-ı İnşa ve Tuğra'nın başkanlığına getirildi. Aralık 1094 yılında Berkyaruk tarafından vezir tayin edildi. Berkyaruk'un amcası Tacüddevle Tutuş'la yaptığı savaşta mağlup olmasında Müeyyidülmülk büyük yararlılıklar gösterdi. Berkyaruk'un annesi Zübeyde Hatun'unla arası açıldı. Miras paylaşımından dolayı araları bozuk olan abisi Fahrülmülk bu durumdan yararlanarak Zübeyde Hatun'u Müeyyidülmülk'e karşı kışkırttı ve Sultan Berkyaruk'tan yüklü miktarda meblağlar vererek kardeşinin azledilip kendisinin vezir tayin edilmesini istedi. Berkyaruk isteğini kabul ederek Müeyyidülmülk'ü azledip hapse koydu ve yerine Fahrülmülk'ü vezir tayin etti.
Müeyyidülmülk bir süre sonra hapisten kurtulduktan sonra Berkyaruk aleyhine çalışmaya başladı. Irak valisi Emir Üner'i teşvikleriyle isyan ettirdi. Muhammed Tapar'ı tahrik ederek Berkyaruk'a isyan etmesini ve kendisini sultan ilan etmesini sağladı. Ardından Muhammed Tapar tarafından vezirliğe getirildi. Berkyaruk'un annesi Zübeyde Hatun'u öldürdü. Berkyaruk ile Muhammed Tapar arasında meydana gelen ikinci savaşta Muhammed Tapar'ın yenilgisi sonucunda Müeyyidülmülk esir düştü. 100.000 dinar karşılığında serbest bırakılmasını ve nezaret makamına getirilmesini teklif etti ve bu isteği kabul edildi. Ancak ertesi gün Müeyyidülmülk'ü Berkyaruk huzuruna çağırtıp bizzat öldürdü. Arapça ve Farsça şiirler yazdığı ve idari yetenekleriyle temayüz ettiği söylenmektedir.


Kaynakça