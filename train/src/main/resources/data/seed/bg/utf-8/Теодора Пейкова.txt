Теодора Пейкова е българска редакторка, общественица и писателка. Заедно със своя съпруг Стефан Пейков е редактор на женското списание „Икономия и домакинство“.
Завършва гимназия в София, а след това следва пиано в консерваториите на Виена и Брюксел. В Брюксел посещава курсове по литература в Ecole и домакински курсове. Пише статии и разкази за български вестници и списания – „Илюстрована седмица“, „Български войн“, „Народна отбрана“, превежда на български език "Заветът на умиращата от Емил Зола, „Престъпно желание“ от Херман Зудерман, „Между пет и седем“ от немската писателка Лизбет Дил и др. През 1935 Теодора Пейкова издава като приложение на сп. Икономия и домакинство автобиографията на Райна княгиня, която сама превежда от руски език. Пише по социални проблеми и за изобретения от жени, предлага рецепти и медицински съвети, диети за отслабване, обзор на периодичния печат, съвети за семейството, съвети за отглеждане на деца, мода, модни прически, исторически събития, гимнастика, реклами, бродерии, ръкоделие и др.
Всеки брой на „Икономия и домакинство“ има приложения готварски книги, романи, кройки. През 30-те години Теодора Пейкова започва да пише готварски книги, които са търсени и днес. Съпругът ѝ Стефан Пейков е юрист по образование, собственик на печатница Книпиграф-София и апартаментна сграда на ул.Цар Освободител 10. Имат син – лекар.


Източници