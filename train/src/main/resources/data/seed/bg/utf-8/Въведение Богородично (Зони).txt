„Въведение на Пресвета Богородица“ (на гръцки: Εισόδια της Θεοτόκου) е православна манастирска църква в село Зони (Занско), Егейска Македония, Гърция, част от Сисанийската и Сятищка епархия.Манастирът е изграден североизточно от Занско в 1799 година според надпис, който днес не е запазен, при митрополит Антим Костурски, тъй като Занско до началото на XX век в църковно отношение принадлежи към Костурската епархия. Според друг източник е от 1750 година.Манастирът замества западналите Палеокримински манастир и метохът му в Одре. Пръв игумен е Партений от Занско, при който храмът е изграден и изписан. В 1930 година става метох на Микрокастренския манастир. По-късно манастирът запада, килиите са разрушени и оцелява единствено църквата, която е обновена. В нея се съхраняват ценни икони от XVII век от другата занска манастирска църква „Рождество Богородично“.Новата църква е еднокорабен храм на мястото на стария католикон, изписан според надписа в 1799 година от зографа Йоан от конишкото село Зерма. От стенописите са оцелели малко фрагменти, запазени в селото. Запазени са и 14 оригинални икони на новия иконостас, като се отличават петте царски – „Въведение Богородично“, „Света Богородица Одигитрия“, „Христос Вседържител“, „Свети Йоан Предтеча“ и „Свети Атанасий“, всички изработени от един и същи неизвестен зограф в 1787 година. Останалите икони са на различни зографи и датират от края на XVIII и началото на XIX век.


Бележки