Захария Шумлянска е българска просветна деятелка от късното българско възраждане в Македония.


Биография
Захария Шумлянска е родена като Захария Василева в 1864 година в битолското българско село Могила, тогава в Османската империя. Завършва начално училище и прогимназия в Битоля и със стипендия отива да учи в Пловдивската гимназия, която завършва в 1895 година.

Учителства 7 години в южномакедонския град Воден (днес Едеса), а следващите седем години в Скопие, Одрин и в българската девическа гимназия в Солун. Жени се за поляка Юлиан Шумлянски и заедно с него основава дружество „Утеха“ в Битоля, което заедно с Македонското женско дружество основава сиропиталище, което приютява около 120 деца, останали кръгли сираци след разгрома на Илинденско-Преображенското въстание в 1903 година и ученическа трапезария.По-късно е интернирана със съпруга си в Солун поради съмнения, че подпомага ВМОРО. В 1912 година инициира създаването на женското дружество „Вяра, Надежда и Любов“ в Солун и става негова председателка. Освен нея в настоятелството са Велева, Баялцалиева, Ризова, Пиперкова и Суруджиева.

След загубата на Междусъюзническата война от България Захария Шумлянска е заточена със съпруга си от гръцките власти в 1915 година. След освобождението им Шумлянски се установяват в София и през 1919 година основават сиропиталище „Битоля“ за бежанци от Македония. Шумлянска умира в 1937 година.


Бележки