Фридрих I, Войнственния (на немски: Friedrich IV., der Streitbare, * 11 април 1370, † 4 януари 1428 в Алтенбург) от род Ветини е след смъртта на баща му от 1381 г. като Фридрих IV маркграф на Майсен, ландграф на Тюрингия и пфалцграф на Саксония. През 1423–1428 г. той e херцог на Саксония и курфюрст на Курфюрство Саксония като Фридрих I.


Произход
Той е син на маркграф Фридрих III Строгия († 21 май 1381) от Майсен и Катарина фон Хенеберг († 15 юли 1397). По-малкият му брат е Вилхелм II.
След смъртта на неговия чичо Вилхелм I през 1407 г. той управлява Маркграфство Майсен заедно с брат си Вилхелм II и братовчед си Фридрих Мирния (син на Балтазар).
След подялбата на страната през 1410 и 1415 г. той получава Маркграфство Майсен за самостоятелно управление. От 1420 г. той участва при крал Сигизмунд Люксембургски в Хуситските войни, и през август 1421 г. има успех при Мост (Брюкс). За участието му в този конфликт против хуситите той е награден на 6 януари 1423 г. с херцогство Саксония-Витенберг и пфалцграфство Саксония. Така Фридрих IV, който сега се нарича Фридрих I, се издига на херцог и курфюрст.
През 1424 г. той е в опозиция на курфюрстите, които се съюзяват в Бинген против крал Сигизмунд. Кралят успява да привлече Фридрих на своя страна. Затова празненството за издигането му на курфюрст се състоява едва на 1 август 1425 г. в Буда (Офен).
След смъртта на брат му Вилхелм на 30 март 1425 г. Фридрих става владетел над цялата Ветинска собственост с изключение на тази в Тюрингия. Фридрих умира през 1428 г. и е първият от витините, погребан в домкапелата на Майсен.
През 1428 г. е наследен от син му Фридрих II Кроткия (1412–1464)


Семейство
Фридрих I се жени на 8 май 1402 г. за принцеса Катарина от Брауншвайг-Люнебург (1395–1442) (Велфи), дъщеря на Хайнрих I от Брауншвайг-Люнебург († 1416). Те имат след десет години децата:

Фридрих II Кроткия (1412–1464), курфюрст на Саксония
Зигисмунд (1416–1471), епископ на Вюрцбург
Анна (1420–1462), ∞ за ландграф Лудвиг I от Хессен (1402–1458)
Катарина (1421–1476), ∞ за курфюрст Фридрих II от Бранденбург (1413–1471)
Хайнрих (1422–1435)
Вилхелм III Смели (1425–1482), херцог на Саксония


Външни препратки
Friedrich, Leipzig-Lexikon


Източници
Heinrich Theodor Flathe, Friedrich I. (Kurfürst von Sachsen), In: Allgemeine Deutsche Biographie (ADB). 7, Duncker & Humblot, Leipzig 1877, S. 776–778.
Gottfried Opitz, Friedrich I. der Streitbare. In: Neue Deutsche Biographie (NDB). 5, Duncker & Humblot, Berlin 1961, S. 567.