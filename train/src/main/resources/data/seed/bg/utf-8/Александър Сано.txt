Александър Алексеев Сано (Среброто) е български актьор и музикант.


Ранен живот
Александър Сано е роден в Асеновград на 2 май 1977 г. Националност: смесена – наполовина българин (по майчина линия), четвърт арменец и четвърт французо-италианец (по бащина линия). Има двама братя. На седем годишна възраст семейството му се мести в родния град на баща му – Русе. Там се ориентира към музиката. Учи класическа китара и пее в „Хора на момчетата“. Като тийнейджър сформира музикални банди в крайдунавския град. След като завършва професионална гимназия по мода и облекло, Александър е приет в Софийския университет със специалност Политология.


Кариера
След две години в университета, артистичните му заложби го насочват към НАТФИЗ „Кр. Сарафов“ и той е приет в класа на проф. Боньо Лунгов. Като студент в театралната академия Александър Сано започва във вариететен театър „Албена“, където играе до завършването си. Следват Народен театър „Иван Вазов“, където играе „Дойката“ в пиесата „Ромео и Жулиета“, театър „Сълза и смях“ – ролята на П. Н. Сорин в „Чайка“ на Чехов, СФУМАТО, Театър „Българска армия“ – ролята на Фелис в „Coca-In“ по Тенеси Уилямс и Държавен сатиричен театър „Алеко Константинов“ – ролята на д-р Едгар Волф в „Досадникът“ на Франсис Вебер и „Независим Театър“ – ролята на Лемкин в постановката „Агенти“ по пиесата „Гленгари Глен Рос“ на Дейвид Мамет.
През 2004 г. Александър Сано зад образа на Среброто, започва да пише музика за предстоящия проект: „Братя Мангасариян“, в който участват актьорите Владислав Петров /Кулю/ и Силвестър Силвестров /Зюмбюл/. Така се раждат хитовете „Бай Мангау“, „Тер'о Рер'о“, „Млад, силен, красив“ и „Ромео и Юлия“, които оглавяват първите места на българските музикални класации. Групата има зад гърба си стотици телевизионни участия, интервюта, корици на списания и номинации. Заради широкия възрастов диапазон на феновете (от тийнейджъри до хора над средна възраст) и популярността им, те стават рекламни лица на марки като Globul, GTV, Andrews Fashion, Crunch Chips, Денил и др.
Сано е автор на няколко музикални произведения, които са извън „Братя Мангасариян“, пише музика за реклами и театър. Написва музиката към представлението на Касиел Ноа Ашер – „Ане – мъртви градове“. По покана на същата режисьорка и продуцентите от „АгитПроп“ композира музиката към филма „EXIT“. Филмът е част от омнибус от филми, създадени по проект на вестник „Капитал“.
След оттеглянето от музикалната сцена на двамата му „събратя“, Александър Сано (Среброто) продължава успешно своята солова кариера. Следват множество концерти. През 2008 година е поканен и участва на фестивала „Spirit of Bourgas“, организиран от световния музикален тв-канал MTV. Концертирал е на една сцена със световноизвестни звезди като Asian Dub Foundation, Alphaville, Harem и др.
През 2009 г. Александър Сано е поканен за една от главните роли (Дъвката) в новия български филм „Тилт“ на режисьора Виктор Чучков-син, където си партнира с Георги Стайков („Вчера“). Премиерата на филма е на 11 февруари 2011 г. За тази си роля е номиниран за награда на „Българска филмова академия“.
През същата 2011 г. актьорът е поканен от продуцентската компания SIA Advertising да изиграе една от главните роли в превърналия се в абсолютен хит крими-сериал „Под прикритие“, излъчван по БНТ 1 (режисьори: Димитър Митовски, Виктор Божинов и Димитър Гочев). Превъплъщението му в Здравко Киселов – Косъма прави героя му един от най-силните образи в продукцията и спечелва на актьора още по-голяма популярност. За тази роля получава наградата „Златна бленда“ през 2013 г. През есента на 2011 г. по кината стартира още един филм с негово участие – „Миграцията на Паламуда“ на режисьора Людмил Тодоров. В главните роли са Христо Мутафчиев и Стефан Вълдобрев. През 2013 г. изпълнява ролята на Цона във филма на Светозар Ристовски – „Лазар“ (копродукция България, Франция, Република Македония и Хърватия). През 2014 му поверяват ролята на Сираков в полския филм „Кербала“ на режисьора Кшищов Лукашевич, където си партнира с Христо Шопов („Вчера“).


Филмография
Le Bureau des légendes (2019) – Игор
Денят на бащата (2019), 6 серии - Кико
Революция Х (2018) – Мишо
Привличане (2018) – Калин Соколов
Gomorrah (2017) – Младен
Кербала (2015) – Сираков
Лазар (2015) – Цона
Под прикритие (2011-2013) – Здравко Киселов – Косъма
Миграцията на паламуда (2011) – Кръстника
Тилт (2011) – Дъвката
Le dernier seigneur des Balkans (2005) – Omer
Изневяра (2003) – Орешарски


Външни препратки
Александър Сано в  Internet Movie Database