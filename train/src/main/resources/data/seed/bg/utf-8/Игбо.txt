Игбо (Игбо: Ndi Igbo) е етническа група в Западна Африка. Повечето живеят в югоизточна Нигерия, където са една от трите най-големи и най-влиятелни групи заедно с народите хауса и йоруба. Освен в Нигерия, игбо населения живеят в други африкански държави като Камерун и Екваториална Гвинея, както и извън Африка поради миграция и атлантическата търговия с роби. Техният точен брой извън Африка не се знае, но днес много афроамериканци и афрокарибци са с игбо произход. Участието на народа игбо в Нигерийската гражданска война (6 юли 1967 г. – 15 януари 1970 г.) е известно, тъй като те са били основната група, искаща отделяне и признаване на република Биафра.
Политически, игбо са разпокъсана група. Има различни подгрупи, които се определят от клан, потекло, връзка със селище и диалект. Преди британския колониализъм не е имало централизиран вождизъм, наследствена аристокрация или кралски обичаи, като тези на някои от техните съседи. Изключения са кралствата Нри, Арочукву и Онитша. По традиция, отговорността за водачеството се е падала на селищните старейшини, на мъжете с титла и на мъжете, които са се утвърдили в обществото. Тази политическа система се променила значително в резултат на колониализма под британска власт през късния 19-ти и първата половина на 20 век. Езе (крале) били въведени в повечето местни общности от Фредерик Лугарт като "пълноправни вождове".
Местните езици на игбо включват различни игбоидни езици и диалекти, така подгрупата иквере говори икверски диалект. В днешни дни повечето игбо говорят английски в резултат на британския колониализъм. В селските райони, игбо са предимно фермери и тяхната най-важна продукция е ямс. Ежегодно се организират празненства, за да се чества прибирането на реколтата.


Бележки