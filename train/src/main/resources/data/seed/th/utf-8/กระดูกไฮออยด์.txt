กระดูกไฮออยด์ (อังกฤษ: hyoid bone or Lingual Bone) เป็นกระดูกที่อยู่ในคอ และเป็นกระดูกเพียงชิ้นเดียวในร่างกายมนุษย์ที่ไม่เกิดข้อต่อกับกระดูกชิ้นอื่นๆ เลย กระดูกนี้ค้ำจุนโดยกล้ามเนื้อของคอและทำหน้าที่ช่วยค้ำจุนโคนลิ้น
กระดูกไฮออยด์มีรูปร่างคล้ายเกือกม้า และแขวนจากยอดของสไตลอยด์ โพรเซสของกระดูกขมับโดยเอ็นสไตโลไฮออยด์ (stylohyoid ligaments)


ส่วนต่างๆ ของกระดูก
กระดูกไฮออยด์ประกอบด้วยส่วนต่างๆ 5 ส่วน ได้แก่

ตัวกระดูกไฮออยด์ (body of hyoid bone)
กิ่งใหญ่ (greater cornu) 2 ข้าง
กิ่งเล็ก (lesser cornu) 2 ข้าง


การสร้างกระดูก
การสร้างกระดูกไฮออยด์เกิดจากศูนย์เริ่มสร้างกระดูก 6 ศูนย์ ได้แก่ ที่ตัวกระดูก 2 ศูนย์ และที่กิ่งของกระดูกกิ่งละ 2 ศูนย์ การสร้างเนื้อกระดูกเริ่มที่กิ่งใหญ่ราวๆ ปลายระยะทารกในครรภ์ (fetus) และที่ตัวกระดูกหลังจากนั้นเล็กน้อย และที่กิ่งเล็กระหว่างขวบปีแรกถึงปีที่สองหลังจากคลอด


จุดเกาะของกล้ามเนื้อ
กล้ามเนื้อตามรายชื่อด้านล่างเป็นกล้ามเนื้อที่เกาะกับกระดูกไฮออยด์
ส่วนบน
กล้ามเนื้อมิดเดิล เมนินเจียล คอนสตริกเตอร์ (Middle pharyngeal constrictor muscle)
กล้ามเนื้อไฮโอกลอสซัส (Hyoglossus muscle)
กล้ามเนื้อไดแกสตริก (Digastric muscle)
กล้ามเนื้อสไตโลไฮออยด์ (Stylohyoid muscle)
กล้ามเนื้อเจนิโอไฮออยด์ (Geniohyoid muscle)
กล้ามเนื้อไมโลไฮออยด์ (Mylohyoid muscle)
กล้ามเนื้อเจนิโอกลอสซัส (Genioglossus)
ส่วนล่าง
กล้ามเนื้อไทโรไฮออยด์ (Thyrohyoid muscle)
กล้ามเนื้อโอโมไฮออยด์ (Omohyoid muscle)
กล้ามเนื้อสเตอร์โนไฮออยด์ (Sternohyoid muscle)


หน้าที่
แม้ว่าสัตว์เลี้ยงลูกด้วยน้ำนมหลายชนิดจะมีกระดูกไฮออยด์ แต่ในสิ่งมีชีวิตชนิด Homo sapiens มีลักษณะเฉพาะคือสามารถช่วยในการเปล่งเสียงได้หลายชนิดมากกว่าสัตว์ชนิดอื่นๆ กระดูกไฮออยด์ในมนุษย์สามารถช่วยในการเคลื่อนที่ของลิ้น คอหอย และกล่องเสียงโดยการรัดโครงสร้างเหล่านี้ด้านข้างเข้าหากันเพื่อช่วยในการสร้างเสียงที่แตกต่างกันได้หลากหลาย มีการค้นพบว่ากระดูกไฮออยด์ของมนุษย์ปัจจุบันและมนุษย์นีแอนเดอร์ธาลมีลักษณะเหมือนกัน จึงสันนิษฐานได้ว่ามนุษย์นีแอนเดอร์ธาลอาจมีความสามารถในการสร้างภาษาพูดได้บ้าง


การหักของกระดูก
เนื่องจากตำแหน่งของกระดูกไฮออยด์นั้นอยู่ในตำแหน่งที่มีแนวโน้มการแตกหักได้ยาก จึงมักไม่ค่อยพบการหักของกระดูกนี้ แต่ในการวินิจฉัยการเสียชีวิต การหักของกระดูกไฮออยด์เป็นเหตุสงสัยในการหายใจไม่ออกเหตุบีบรัดคอ (strangulation)


นิรุกติศาสตร์
ชื่อของกระดูกไฮออยด์ (hyoid) มาจากรากศัพท์ภาษากรีก hyoeides แปลว่า รูปร่างเหมือนอักษรอิปไซลอน (upsilon; υ)


ภาพอื่นๆ

		
		
		
		
		
		
		
		
		
		
		
		


ดูเพิ่ม
ลูกกระเดือก


อ้างอิง


แหล่งข้อมูลอื่น
SUNY Downstate Medical Center 25:03-0101 - "Anterior Triangle of the Neck: The Muscular Triangle"
Roche Lexicon - illustrated navigator, at Elsevier 25420.000-1
Norman/Georgetown lesson11 (larynxskel1)