เมลิอัน หรือ เมเลียน (อังกฤษ: Melian) เป็นเทพีไมอาร์องค์หนึ่ง ปรากฏในปกรณัมชุดมิดเดิลเอิร์ธของ เจ. อาร์. อาร์. โทลคีน เรื่อง ซิลมาริลลิออน ตำนานบุตรแห่งฮูริน กวีนิพนธ์ชุดลำนำแห่งเลย์ธิอัน และกวีนิพนธ์ตำนานบุตรแห่งฮูริน มีบทบาทในฐานะผู้นำเชื้อสายแห่งเทพ (ไอนัวร์) มาสู่แผ่นดินมิดเดิลเอิร์ธ และเป็นมารดาของลูธิเอน ทินูเวียล อำนาจของเมลิอันช่วยปกป้องอาณาจักรเอลฟ์จากการรุกรานของมอร์ก็อธได้ชั่วระยะเวลาหนึ่ง ครั้นเมื่อนางจากไปอำนาจนั้นก็เสื่อมสลาย และเป็นอันสิ้นสุดอาณาจักรเอลฟ์ทั้งปวง


ประวัติ
เมลิอันเป็นไมอาร์องค์หนึ่งซึ่งเป็นญาติของเทพียาวันนา นางรับใช้เทพีวานาและเอสเต มีหน้าที่คอยดูแลอุทยานของเทพีเอสเต คราวหนึ่งนางมายังมิดเดิลเอิร์ธเพื่ออภิบาลรักษาต้นไม้และสิ่งมีชีวิตบนมิดเดิลเอิร์ธที่หลับใหลอยู่ภายใต้แสงดาวริบหรี่ นางได้พบกับธิงโกล กษัตริย์แห่งเอลฟ์ชาวเทเลริ ขณะที่เขาเดินทางไปเยี่ยมฟินเวผู้เป็นสหาย ซึ่งเดินทางล่วงหน้าไปคอยอยู่ริมชายฝั่งตะวันตกของเบเลริอันด์ระหว่างการเดินทางครั้งใหญ่ของพวกเอลฟ์ไปยังอามัน เมลิอันและธิงโกลตกหลุมรักกันทันทีที่เห็นหน้า และยืนนิ่งอยู่ในป่านันเอลม็อธเป็นเวลาหลายปีด้วยตกอยู่ในมนตร์เสน่ห์ เป็นเหตุให้ชาวเทเลริส่วนหนึ่งเฝ้าค้นหาและไปไม่ทันการเดินทางข้ามทะเล ต้องตกค้างอยู่บนแผ่นดินเบเลริอันด์ กลายเป็นชาวซินดาร์ภายใต้การปกครองของธิงโกลและเมลิอันในเวลาต่อมา
เมลิอันให้กำเนิดธิดาแก่ธิงโกล ชื่อว่าลูธิเอน อันเป็นบุตรแห่งอิลูวาทาร์ที่งดงามที่สุดตลอดทุกยุคทุกสมัย ครั้นเมื่อมอร์ก็อธหนีจากวาลินอร์มายังมิดเดิลเอิร์ธ ได้ใช้อำนาจทำลายเอลฟ์และสิ่งมีชีวิตต่างๆ บนมิดเดิลเอิร์ธไปมาก เมลิอันจึงใช้อำนาจของตนสร้าง ข่ายเวทย์แห่งเมลิอัน ครอบคลุมดินแดนภายในอาณาจักรโดริอัธไว้ ทำให้คนภายนอกที่ไม่ได้รับอนุญาตจากเมลิอันหรือธิงโกลจะไม่มีทางค้นพบเส้นทางเข้าสู่อาณาจักรได้เลย เว้นไว้เพียงครั้งเดียวคือการที่เบเรนชาวมนุษย์ สามารถเล็ดรอดผ่านตาข่ายเวทย์เข้ามาได้ด้วยอำนาจของโชคชะตาที่ยิ่งใหญ่กว่าอำนาจของเมลิอัน
เมลิอันยังเป็นมารดาบุญธรรมของ ทูริน บุตรมนุษย์ ซึ่งมอร์เวนผู้มารดาส่งตัวมาขออยู่ในอุปถัมภ์ของธิงโกล นางยังได้มอบ เลมบัส ซึ่งเป็นเสบียงเดินทางของพวกเอลฟ์ที่ไม่เคยให้คนนอกเผ่าพันธุ์มาก่อน ให้แก่ทูรินด้วย แสดงถึงความเมตตาที่มีให้แก่ทูรินอย่างที่สุด
เมื่อทั้งลูธิเอนและธิงโกลสิ้นชีวิตจากไป เมลิอันก็สลายร่างของตนแล้วหวนกลับคืนแผ่นดินอามัน ร่ำไห้อาลัยถึงคนทั้งสองอยู่ในท้องพระโรงแห่งการรอคอยของมานดอส ไม่มีเรื่องราวในตำนานใดกล่าวถึงนางอีก


สายวงศ์ของธิงโกลและเมลิอัน


สายวงศ์ของมนุษย์กึ่งเอลฟ์


อ้างอิง
"เมลิอัน" จากเอ็นไซโคลปิเดียแห่งอาร์ดา