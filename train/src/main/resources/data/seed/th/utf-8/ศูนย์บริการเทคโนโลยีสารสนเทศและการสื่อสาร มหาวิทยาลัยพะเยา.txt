ศูนย์บริการเทคโนโลยีสารสนเทศและการสื่อสาร มหาวิทยาลัยพะเยา  (อังกฤษ: Center for Information Technology and Communication Services, University of Phayao) มีภารกิจในการให้บริการเทคโนโลยีสารสนเทศและการสื่อสาร เช่น การให้บริการระบบเครือข่ายคอมพิวเตอร์ เช่น อินเทอร์เน็ต อีเมล์ และให้บริการระบบสารสนเทศ เช่น ระบบบริหารงานบุคคล ระบบการเงิน ระบบเงินเดือนเป็นต้น นอกจากนั้นยังมีภารกิจในการสนับสนุนการเรียนรู้ด้วยตนเองให้แก่นิสิตและบุคลากรผ่านทางการให้บริการฝึกอบรมเพื่อเสริมทักษะและพัฒนาบุคลากรด้าน ICT รวมทั้งการให้บริการห้องสืบค้นข้อมูลผ่านระบบเครือข่ายอินเทอร์เน็ต (Self-Access Room) แก่นิสิต


ประวัติ
ศูนย์บริการเทคโนโลยีสารสนเทศและการสื่อสาร ได้รับการจัดตั้งขึ้นให้เป็นหน่วยงานตามโครงสร้างการจัดตั้งมหาวิทยาลัยพะเยาให้เป็นมหาวิทยาลัยในกำกับของรัฐ โดยเมื่อวันที่ 12 กรกฎาคม พ.ศ. 2553 พระบาทสมเด็จพระเจ้าอยู่หัวภูมิพลอดุลยเดช ได้มีพระบรมราชโองการโปรดเกล้าฯ ให้ตราพระราชบัญญัติมหาวิทยาลัยพะเยา พ.ศ. 2553 ขึ้น และประกาศในราชกิจจานุเบกษา เมื่อวันที่ 16 กรกฎาคม 2553 แต่เดิมศูนย์ฯ เป็นส่วนงานหนึ่งภายในสำนักงานบริหารมหาวิทยาลัยโดยใช้ชื่อว่า ส่วนงานเทคโนโลยีสารสนเทศและสื่อการศึกษา โดยเริ่มก่อตั้งขึ้น เมื่อ ปี พ.ศ. 2542 ซึ่งในเวลานั้นมหาวิทยาลัยพะเยาถือเป็นวิทยาเขตหนึ่งของมหาวิทยาลัยนเรศวร จังหวัดพิษณุโลก
แต่เดิมศูนย์ฯ ตั้งอยู่ ณ อาคารเรียนรวมภูกามยาว ในบริเวณชั้น 1 และชั้น 2 ประกอบไปด้วยห้องสำนักงานจำนวน 3 ห้อง ห้องควบคุมระบบเครือข่ายคอมพิวเตอร์จำนวน 1 ห้อง และห้องให้บริการอินเทอร์เน็ตสำหรับนิสิตจำนวน 1 ห้อง โดยในเดือน มิถุนายน พ.ศ. 2554 ศูนย์ฯ ได้เคลื่อนย้ายสำนักงานและห้องให้บริการต่าง ๆ ไปยังอาคารเทคโนโลยีสารสนเทศและการสื่อสาร โดยสำนักงานตั้งอยู่ชั้น 3 ด้านปีกฝั่งตะวันออก และชั้น 2 จะเป็นงานบริการระบบเครือข่ายคอมพิวเตอร์ (Network Operation Center) และห้องศูนย์ข้อมูลกลาง (Data Center) ของมหาวิทยาลัย และในปีงบประมาณ 2559 ศูนย์ฯ ได้ทำการจัดตั้งห้องฝึกอบรมและเรียนรู้ด้วยตนเอง (Training & Self Learning Room) ที่ชั้น 2 ด้านปีกฝั่งตะวันออก เพื่อให้บริการแก่นิสิตและบุคลากรในการฝึกฝนการใช้งานระบบเทคโนโลยีสารสนเทศและบริการต่าง ๆ ของมหาวิทยาลัยพะเยา


การบริหารหน่วยงาน
ศูนย์บริการเทคโนโลยีสารสนเทศและการสื่อสาร มหาวิทยาลัยพะเยา เป็นห่วยงานระดับกอง แบ่งโครงสร้างหน่วยงานภายในเป็น 5 หน่วยงานได้แก่
งานธุรการ
งานบริการระบบเครือข่ายคอมพิวเตอร์
งานพัฒนาระบบสารสนเทศ
งานบริการโสตทัศนูปกรณ์
งานฝึกอบรมสารสนเทศ


อ้างอิง


ดูเพิ่ม
มหาวิทยาลัยพะเยา


แหล่งข้อมูลอื่น
ศูนย์บริการเทคโนโลยีสารสนเทศและการสื่อสาร มหาวิทยาลัยพะเยา
มหาวิทยาลัยพะเยา