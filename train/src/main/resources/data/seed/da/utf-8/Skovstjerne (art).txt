Skovstjerne (Trientalis europaea) er en 5-20 cm høj urt, der vokser på morbund eller sandet bund i skove, kær og heder. Den har oftest blomster med syv hvide kronblade.


Beskrivelse
Skovstjerne er en stedsegrøn flerårig urt med en spinkel, nedliggende til opstigende vækst, som er mere eller mindre mosaikdannende. Stænglerne er spinkle, hårløse og runde i tværsnit. Bladene sidder i en roset øverst på stænglen, og de er ovale og helrandede med græsgrøn over- og underside. På oversiden ses et mønster af forsænkede bladribber. Om efteråret og vinteren kan bladene få en gylden eller brunlig farve, som ændres tilbage til grøn om foråret. 
Blomstringen sker i juni-juli, og den består i 1-2 endestillede, regelmæssige, hvide blomster med 6-8 kronblade, der sidder fladt udbredt fra midten. Frugterne er kapsler med mange frø.
Rodnettet består af lange jordstængler, som bærer trævlede rødder og den overjordiske del af planten.
Højde x bredde og årlig tilvækst: 0,20 x 0,10 m (20 x 10 cm/år).


Voksested
Arten er udbredt i Nordeuropa og på de højeste bjerge i Sydeuropa (bl.a. i Ascodalen på Korsika) og i det nordligste Nordamerika. Planten betragtes som et istidslevn, og derfor findes den især på særligt kølige steder (skygge, højt grundvand, nordhæld). Den foretrækker mosdækket morrbund i løv- og nåleskove, men den findes også på mosebund. 
I Danmark er den almindelig i Jylland og findes hist og her eller sjældent i resten af landet.
På en meget våd højmose i Aberdeenshire, Skotland, findes den sammen med bl.a. gøgeurt (flere arter), hedelyng, næbstar, pil (flere arter), rødknæ, Sphagnum recurvum, tormentil og tuekæruld.


Note


Kilder
Signe Frederiksen et al., Dansk flora, 2. udgave, Gyldendal 2012. ISBN 8702112191.


Eksterne henvisninger
Fugleognatur.dk - Billeder og udbredelse i Danmark af Skovstjerne (art)