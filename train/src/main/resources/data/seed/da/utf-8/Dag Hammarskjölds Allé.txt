Dag Hammarskjölds Allé er en gade på Østerbro i København, der går fra Østerport Station til Lille Triangel. Gaden fik sit nuværende navn i 1962 efter FN's generalsekretær Dag Hammarskjölds død året før. Før 1962 var denne strækning del af Østerbrogade. På denne brede strækning findes allétræer (lindetræer), der vidner om, at dette var indfaldsvejen til Østerport, da København endnu var omgivet af volde. Alléen var blevet plantet på initiativ af general Ernst Peymann i 1787.


Kendte institutioner og bygninger på Dag Hammarskjölds Allé
Nr. 10: Garnisons Kirkegård.
Nr. 17 (opr. 7D): Skolen Institut Sankt Joseph tegnet af Christian Mandrup-Poulsen 1914-15.
Nr. 24: Den amerikanske ambassade tegnet af Ralph Rapson 1952-54.
Nr. 26: Konsul Franz Norstrands villa, der tidligere husede Canadas ambassade og i mange år var Canadas ambassadørbolig. Anders Kirk Johansen, arving til Lego, købte villaen i 2011, men bor der ikke. Den er tegnet af Albert Oppenheim 1929.
Nr. 28: Villaen Lille Amalienborg, der tidligere husede Dansk Røde Kors, tegnet af Carl Brummer 1918.
Nr. 30: Unitarernes Hus tegnet af Carl Brummer 1927.
Nr. 35: Holmens Kirkegård.


Referencer


Eksterne henvisninger