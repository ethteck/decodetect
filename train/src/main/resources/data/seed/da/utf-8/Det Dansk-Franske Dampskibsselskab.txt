Det Dansk-Franske Dampskibsselskab A/S var et dansk rederi, grundlagt 1902 i Esbjerg med kaptajn William Schmidt som korresponderende reder. Firmaets formelle stiftelse fandt sted på et møde i København 19. december samme år mellem franske og danske interessenter og med en aktiekapital på 150.000 kr., som siden successivt udvidedes til 165.000 kr., og samtidig overførtes to dampere under navnene Normandiet på 1600 tons dødvægt og Slesvig på 1300 tons dødvægt fra fransk til dansk register.
I 1910 overtoges direktionen af A.N. Petersen (1864-1941), og i 1933 optoges dennes søn, Eigil Hahn Petersen (1902-1982) i direktionen (i firmaet siden 1926). Efter faderens død var han enedirektør. I januar 1979 gik selskabet konkurs og i 1981 blev aktiemajoriteten i Dansk-Fransk Dampskibsselskab overtaget af DFDS. I løbet af sin levetid nåede rederiet op på at have 58 skibe.
Rederiet lå først i Store Kongensgade 49 og fra 1956 i Dehns Palæ i Bredgade 56, hvor det ejede hele palæet indtil konkursen.


Litteratur
Ole Stig Johannesen, Dansk-Fransk – skibene fra A/S Det Dansk-Franske Dampskibsselskab, Edition Maritime 2005. ISBN 87-990744-0-0


Kilder
Danmarks ældste forretninger 1100-1911, Kraks Forlag 1950