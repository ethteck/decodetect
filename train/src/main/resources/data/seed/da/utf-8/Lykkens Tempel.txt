Lykkens Tempel blev malet til overhofmarskal Johan Bülow af Nicolai Abildgaard i 1785 på en kaminskærm, som stod i hofmarskallens forgemak på Christiansborg Slot. Titlen og dermed grundlaget for motivet stammer fra Johannes Ewalds Lykkens Tempel. En Drøm fra 1764, hvortil Abildgaard allerede ca. 1779 havde udført et udkast til en illustration (Den Kongelige Kobberstiksamling). Skærmen findes nu på Det Nationalhistoriske Museum på Frederiksborg Slot.
Motivet viser en trappe ind til lykkens tempel, over indgangen markeret ved ordene "Templum Fortunæ". Trappen flankeres af to statuer, en på hver side, der kan identificeres som freden, La Paix, og beskytteren, La Protection, oprindeligt stammende fra Rafael. På hver side af trappen er to huller i muren, hvor folk trænger ind, mens selve trappen har personer, der kommer gående ud - en er dog faldet omkuld ned ad trappen. Ved trappens venstre side (set fra beskuerens synsvinkel) sidder en kone med tre masker hængende bag sig på muren. Over det hele findes et Medusa-ansigt.


Litteratur
Else Kai Sass, Lykkens Tempel – Et maleri af Nicolai Abildgaard, Christian Ejlers' Forlag 1986. ISBN 87-7241-516-9.


Kilder
Nicolai Abildgaards biografi i Den Store Danske