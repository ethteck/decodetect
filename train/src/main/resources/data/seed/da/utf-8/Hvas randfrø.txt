Hvas randfrø (Torilis japonica) er en én- eller toårig plante i skærmplante-familien. Det er en 30-125 centimeter høj urt, der har ru stængler og frugter med krogbørster. Arten er udbredt i store dele af verden.


Beskrivelse
Hvas randfrø er mere eller mindre ru og grågrøn. De findelte blade er 2 (eller 3) gange fjersnitdelte med et langt tilspidset endeafsnit. De hvide eller rosa blomster sidder i dobbeltskærme. Storsvøbet består af 4-10 linje-sylformede blade, der ligger tæt op ad skærmstrålerne. Småsvøbet består af talrige sylformede blade. De 2-3 millimeter lange, ægformede, grågrønne frugter har krogformede børster, der kan hænge fast i forbipasserende dyr eller mennesker.


Udbredelse
Arten er udbredt i Europa, Nordafrika, Nord- og Østasien. Den findes indslæbt til Nordamerika.
I Danmark er hvas randfrø almindelig i lyse skove, krat, hegn og langs veje. Den blomstrer i juni til august.


Kilder og eksterne henvisninger
Arne og Anna-Lena Anderberg: Den virtuella floran, Naturhistoriska riksmuseet (svensk)
M. Skytte Christiansen og Henning Anthon: Danmarks Vilde Planter, Branner og Korchs Forlag 1958.